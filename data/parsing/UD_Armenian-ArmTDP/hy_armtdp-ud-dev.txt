Երիտասարդության միակ պատրանքը անմահությունն է, որն ավարտվում է պարտությամբ… և
ուրեմն պարտությունը անմահության սկիզբն է: Պարտությունը չունի բարոյականություն և
չունի հայրենիք, ինչպես` քաոսը համակարգ. այն ընդունում է երիտասարդությանը
գրկաբաց` փաթաթելով նրան մենակության սառը սավանով: Մենք չունենք մտքեր, սոսկ
զգացմունքների առկայծումներ, որոնք տեսանելի են միայն խավարին: Մենք չենք գալիս
ավանդույթներից ու չենք գնում դեպի ավանդույթները. բնությունը չի կարող ավանդույթ
ունենալ, ինչպես` Աստված չի կարող հայր ունենալ: Պարտությունը անմիտ է, բայց ոչ
անզգա. ավելի լավ է երիտասարդ լինել, քան մարդ և ավելի բարոյական է պարտվել, քան
հաղթել այս կյանքում, եթե այս կյանքը կա առհասարակ: Իսկ ո՞վ է զգացմունքից զուրկ
միտքը, ողորմելի մի կմախք, որ հավետ պարտվում է քամուն: Հասուն ու հղկված միտք`
կենսափորձով լեցուն, կենտրոն և երկհայացք` ուղղված անցյալին ու ապագային. ահա սա է
հաղթանակի ծեծված թիրախը. պետք է մեկ անգամ դիպուկահարել թիրախը, այլ ոչ ողջ կյանքի
ընթացքում լայնացնել նույն անցքը` կորցնելով խանդավառությունը: 

Իսկ ներկա՞ն. արդյոք ներկան չի ձևավորում գեղեցկությունը, և ակնթարթը չի նույնանում
հավերժությանը: Անցյալն ու ապագան սոսկ ներկայի թափոններն են, ուրեմն կենսափորձով
բթացած կյանքը խաբնվում է ժամանակի սլացքին, իսկ ժամանակը երբեք չի իմաստացնում
մարդուն, ընդհակառակը` տարիների ընթացքում քամում է նրա ողջ իմաստնությունը:
Երիտասարդությունը ներկան է. մեր երակներով հոսում է Փրկչի արյունը, և նրա երազանքի
խիզախությունը: Երեսուներեքամյա Հիսուսը փորձում է փրկել մարդկային հոգին, և այդ
փորձը շրջում է պատմության ողջ ընթացքը: Փորձը գիտակցված էր ի ծնե որպես միտք, բայց
ինչքան հույզ ու խիղճ կա ամփոփված այդ մտքի մեջ, ինչքան կամք ու մղում, որ պայթում
է հանուն կյանքի շարունակության: Ես մտածում եմ նրա երիտասարդական ոգու մասին և
ոգևորվում այդ պարտությամբ: 

Մենք եկել ենք, և սա ճշմարտություն է. ուզում ենք փոխել անփոփոխ աշխարհը, չէ, ավելի
ճիշտ, ՓՈՐՁՈւՄ ենք փոխել. մենք փորձում ենք պարտվել և պարտվում ենք, ոչ թե
հաղթանակին, տիեզերքին կամ ոգուն, այլ պարտվում ենք ինքներս մեզ և պատասխանատու ենք
միմիայն մեր ՓՈՐՁԻ առջև, ուստի գրականությունը ընտրել ենք որպես փորձի ճանապարհ`
ընդունելով նրա անիմաստ իմաստնությունը: Գրականությունը մեզ համար տագնապ է և
ալեկսիա: Գեղեցկությանը հպվելու տենչանքը կուրացնում է լույսը. գրում ենք
տաղանդավոր և անշնորք, սենտիմենտալ և պաթետիկ, ողբերգական և կծու հեգնանքով, և ոչ
ոք ոչինչ չի կարող փոխել, չի կարող ընդդիմանալ, կանգնեցնել մեր ընթացքը: Այգում
աճող նորատունկ ծառը անիծվելուց չի չորանում, արևի շողերը չեն գոլորշիացնում ծովը.
պիտի կտրել ծառը, ցամաքեցնել ծովը լցվող բոլոր գետերը: Իսկ նրանք, ովքեր ջրում են
երիտասարդության ծառը, թող չսպասեն երախտիքի. շնորհակալ լինելու ժամանակ չունենք.
մենք տարված ենք փառքի փիլիսոփայությամբ ու մահվան գայթակղությամբ: Մահը մեր
հավատարիմ ընկերն է, և ցանկացած պահի կյանքը ընդհատելու մեր գլխավոր խաղաթուղթը:
Տարիների ընթացքում մարդը կորցնում է մահը զգալու կարողությունը, մահվան հետ
երկխոսելու բացառիկ ունակությունը, և կյանքը գնալով գերակայում է մահվանը.
երիտասարդությունը միակն է, ով խաղում է նրա հետ. կտրում է երակները, սրտապնդվում
է` կախվելու համար, օրերով սովահար է լինում, խեղդում է գիտակցությունը թմրադեղերի
մեջ, ժամերով նստում է բաց պատուհանի գոգին, ծխում է անպահանջ, խմում է, որ խմի.
մահը սպասում է` տարված այս մանկական խաղով: Մահը մանուկ է: 

Արթյուր Ռեմբոյին տանում են Վիկտոր Հյուգոյի մոտ. հանճարը կանգնած է տաղանդի դիմաց.
դժվար է պատկերացնել զգացողությունները որոնք ապրել են այդ պահին գրողները:
Իրականում Հյուգոյի համար հերթական հանդիպում, իսկ Ռեմբո՞ն, Ռեմբոյի համար ևս
հերթական հանդիպում: 

Երիտասարդությանը չեն սպասում. ցավոք երիտասարդությունից են միշտ սպասում` մի փոքր
վախով, կասկածանքով, բերանները արհամարհանքով ծռմռելով, սպասում են նոր խոսքի,
առանց հասկանալու, որ երիտասարդությունը ինքնին խոսք է: Սկզբում սպասում են
լռությամբ (փոթորիկից առաջ միշտ էլ լռություն է), հետո, երբ փոթորիկը շրջանցում է
տեղանքը, հաղթանակն իր հիշողության մեջ սղագրում է ևս մեկ պատմական պարտություն:
Նրանք, ովքեր հրճվում են երիտասարդության պարտությամբ, դատապարտված են հաղթանակով:
Իսկ մենք շարժվում ենք` անտեսելով պարտությունը. մեզ պետք է շարունակական
պարտություն. կանգնած կյանքի զարկերակին մենք պարան ենք խաղում, թռչկոտելով
աշխատում պահել ռիթմը. գնում ենք աշխատանքի, դուրս ենք գալիս, ու անվերջ նոր
աշխատանք փնտրում, օրվա մեջ հանդիպում ենք չգիտես ում, չգիտես ինչի համար, ատում
ենք միմյանց ու սիրում, հուսահատվում ենք միանգամից ու անակնկալ ոգևորվում,
մոռանում ենք, որ չունենք անձնական կյանք, հայելուն համոզում ենք, որ գեղեցիկ ենք:
Ունենք անթիվ գաղափարներ, որ այդպես էլ մնում են, որպես… անթիվ գաղափարներ, հարմար
տեղ ենք փնտրում սեքսի համար, սիրահարվում ենք, ամուսնանում ու փոշմանում կամ`
սիրահարվում ենք, ամուսնանում ու երջանկանում, ուզում ենք մեռնել, հետո ապրել, բայց
մեռնելուց հետո ոչ ոք չի ապրում, իսկ ապրելուց հետո ոչ ոք չի մեռնում, ուզում ենք
տառապել և ի ցույց դնել տառապանքը, մենք ապրում ենք, երբ ապրում ենք և գրում ենք,
երբ գրում ենք, ի վերջո սա զգացմունքների մի պարահանդես է, որտեղ միտքը հրավիրված
չէ, բայց համբերությամբ սերտում է ապագայի իր վալսը: 

Գեղեցկությանը հասնելու համար պետք է գեղեցիկ լինել: Երիտասարդությունը
գեղեցկություն է` վայրի փշաթփերով, որ տալիս է քիմքին անծանոթ թթվաշ պտուղներ.
մարսում են քչերը: Հասուն պտուղները հյութեղ են, աչք շոյող, բայց միայն թթվաշ
պտուղներն են ստիպում շարժվել ստամոքսահյութը: 

Ես ատում եմ երիտասարդությունը միայն այն բանի համար, որ մի օր նա տրվելու է մտքին,
կորցնելու է զգացմունքները և հոգու այդքան ցավոտ ու հաճելի մելամաղձությունը,
չնայած, եթե ակնթարթը հավերժություն է, ուրեմն մենք ՓՈՐՁԵԼՈւ ենք ՓՈՐՁԵԼ առանց
պատասխանատվության, առանց հեռուն տեսնելու` զգայուն, ինչպես ծառը և ազատ ինչպես
թռչունը: 

Բախն իր լավագույն կանտատները գրել է երիտասարդ տարիքում: Նրա մատներն աղեղվում են
ու կծկվում: Ահարկու ստվերը թրթռում է մոմի լույսի ներքո, կեղծամը ընկել է հատակին,
ոտքերի մկանները ուր որ է կպայթեն, եկեղեցու պատերը դղրդում են երգեհոնի խելահեղ
տեմպից. հանկարծ ամեն ինչ թաղվում է լռության մեջ. Բախի մատները քարանում են օդում
ու հետո դանդաղ ու մեղմ հպվում ստեղներին. սկսվում է երիտասարդության ձայնը, որն
այնքան մոտ է Աստծո ձայնին: 

Գրազ կգամ, որ իրականում Հայաստանը հանրահայտ «մաֆիա» խաղի մի մեեեեծ հարթակ է,
որտեղ մենք բոլորս ակամա մաֆիա ենք խաղում։ Ում շերիֆ են նշանակում, նա սկսում է
որոշումներ կայացնել՝ ում փխել, ում խնայել։ Մաֆիոզների սուրբ պարտականությունը
սպանել-քանդել-ավիրել առանցքի վրա էսուէնկողմ գնալն է։ Ու բարոյականության հետ էս
ամենը, ոնց խաղի մեջ, կապ չունի։ Խաղի կանոններն են թելադրում վարքագիծը։ Հետևաբար
համընդանուր վերաբերմունքն էլ էս ամենին իսկը խաղի պես է՝ նեղանալ չկա. խաղի
կանոններն են էդպիսին։ 

Եվ անկախ նրանից ով ես, ինչացու, ինչ կրթության, գիտելիքի, հնարավորությունների ու
հունարի տեր ես, հենց քարտը քաշեցիր, վերջ, էությամբ ու բովանդակությամբ հարմարվում
ես խաղում ստանձնած քո դերին ու ընկալվում որպես էդպիսին։ Հակառակ դեպքում լավ
խաղացող չես։ Վատ խաղացողին էլ խաղից ռադ են անում։ 

Եթե, օրինակ, ռոմանտիկ տեխնոկրատ ես, բայց դրայվի բերմամբ մշակույթի նախարարի քարտ
ես քաշել, ուրեմն էդ պահից հետո սրտիդ թրթիռն է հուշում թե երկրումդ ինչն է
ներկայացնում մշակութային արժեք, ինչը՝ մասմաբ, ինչն՝ այնքան էլ չէ։ Ոչ չափանիշ է
պետք, ոչ փորձագիտական կարծիք։ Մեռնեմ բարաթին. քարտը ձեռքդ է, ուրեմն որոշողը դու
ես։ Խաղի կանոնն էդ է. մշակույթի նախարարը երկրի մշակույթը կուզի էս կողմը շուռ
կտա, կուզի՝ էն։ Բա նախարար է, բա ուրիշ ո՞նց պիտի լինի։ Քարտը ինքն է քաշել. դու
քաշեիր, դու որոշեիր։ 

Կամ թե խաղի հերթական ռաունդին գիշերը մաֆիան կողքիցդ անցնելուց գլխիդ բամփել էր ու
վերջին ուշունցը տվել, ոչինչ, վնաս չկա. մյուս ռաունդին կարմիր քարտ կքաշես ու
բամփողները իրենց ձեռքի տակ եղած լյումպեններին կղրկեն վերադարձդ նախապատրաստելու։
Նեղանալը որս է. խաղը՝ խաղ, խաղում խաղընկերոջից նեղացողն էլ չասեմ ինչ։ 

Էն մեկել մարզպետի բախտն էս ռաունդին չբերեց, է, ոչինչ, մյուսին կբերի. մեկ է՝
խաղացողների քանակը սահմանափակ է, միշտ նույն մարդիկ են խաղում։ Մենք հո ոնց թամաշա
անող եղել ենք, էնպես էլ լինելու ենք։ 

Հիմա էլ, ոնց երևի տեսնում եք. ակտիվ ռաունդ է սկսվել. գմփոցներով, դրայվով,
պատերազմներով... չեն թողնի ձանձրանանք։ Սպասենք ռաունդի վերջին։ Հունվարի գազիս
վարձով պատրաստ եմ գրազ գալ, որ էս ռաունդին օպերայի շենքը կդիմանա։ Որ մյուս
ռաունդին էլ խաղալու բան մնա։ 

Գրազ գալիս ե՞ք։ 

Ակադեմիան տխուր տեղ է։ Սկզբում նկատում ես, որ դժվար է դրսի մարդկանց հետ շփվելը,
հետո սկսում ես հետները չշփվել, իսկ ավելի ուշ նույնիսկ ակտիվ կերպով խուսափում ես
նրանցից ու մնում քո ակադեմիական պղպջակում երջանիկ անտեղյակության մեջ։ Իսկ ավելի
ճիշտ՝ գիտակցում ես, որ բնակչության մեծ մասը քեզնից տարբեր է, ու դու ես
outlier-ը, ոչ թե նրանք։ Գիտակցում ես, որ ակադեմիայից դուրս մարդկանց հետ շփվելու
հմտություններդ կամաց-կամաց մոռանում ես։ Բայց էլ չես փորձում հետ բերել. քեզ պե՞տք
է որ։ Քեզ պե՞տք են բոլոր նորմալ մարդիկ իրենց նորմալ հոգսերով, աջականները,
ծաղիկ-թիթեռ պոստողները, անտիվաքսերը, ֆաշիստները։ Քեզ համար հանգիստ ապրում ես քո
պղպջակում, որտեղ բոլոր մարդիկ իրար նման են մտածում, իսկ եթե նույնիսկ որոշ
հարցերում համաձայն չեն, քեզ նման են բանավիճում, ընդհանուր լեզու գտնելը հեշտ է։ 

Ընկերուհուս (էլի ակադեմիայից) երբ մի անգամ ասացի, որ ակադեմիայից դուրս մարդկանց
հետ չեմ կարողանում շփվել, ասաց, որ էլիտիստ եմ։ Ասացի՝ էլիտիզմ չկա, էստեղ ինչ-որ
հատկանիշի բացակայություն է, ոչ թե առկայություն, որը հեռու է պահում ինձ
ակադեմիայից դուրս մարդկանցից։ Ընկերուհիս ասպիրանտուրայից հետո թողեց ակադեմիան,
ես՝ չէ, բայց դեռ մի քանի ամիսը մեկ հանդիպում ենք իմ կամ նրա տանը։ 

Շեֆիս ասացի, որ ակադեմիայում հավաքված մարդիկ իրար նման են։ Ասաց՝ կան
հետազոտություններ, որ իրոք բոլորս ընդհանուր անձնային հատկանիշներ ունենք։ Թվարկեց
հատկանիշները. ստեղծագործ, բարեխիղճ, ինտրովերտ, նևրոտիկ և միայն էմպաթիայի
մակարդակով են տարբերվում։ Գործընկերուհուս ասացի՝ բոլորս իրար նման ենք։ Ասաց՝
ակադեմիան աշխատանքային արգելոց է մեզ նման մարդկանց համար, որոնք ուրիշ ոչ մի
ոլորտում ֆունկցիոնալ չեն։ Մեկ-մեկ մտածում եմ՝ ի՞նչ կլինի, եթե ակադեմիայում
չմնամ։ Ասենք, դուրս գամ ու նորմալ մարդ դառնամ։ Բայց մեկ-մեկ էլ մտածում եմ
ակադեմիան թողնողները հենց մեր միջի քչից-շատից նորմալներն են, նրանք, ովքեր իրական
աշխարհի հետ կապը չեն կորցրել նաև ակադեմիայում եղած ժամանակ։ Իսկ մյուսներս
կամաց-կամաց ավելի ենք կորում։ Կամաց-կամաց ավելի ենք փակվում մեր պղպջակում։ Մենք
միմյանց համար ընկերներ ենք, թշնամիներ, գործընկներներ, հեղինակություններ,
ուսուցիչներ, աշակերտներ, մենթորներ։ Ու տվայտվում ենք մեր աշխատանքի
անկայունությունից, բայց սիրում ենք այն։ Մենք անվերջ հետաքրքրասեր ենք։ Կարդում
ենք բոլոր լուրերը։ Կարդում ու ջղայնանում։ Ջղայնանում, որ մյուսները մեզ նման չեն։
Բայց մենք փոքրամասնություն ենք։ Գիտելիք ստեղծող փոքրամասնություն։ Մտածելուց բացի
ուրիշ ոչինչ չկարողացող փոքրամասնություն։ 

Ֆիզիկայի խխունջային օրենքը 

Կամ երևի ավելի ճիշտ՝ խխունջների հակաֆիզիկական օրենքը 

Չորացած խոտերի վրա անկենդան օտար կոկոնների պես կպած են խխունջները: Քամու հետ
տարուբերվող ծղոտներին քնած, ասես՝ մեռած...: Երեխաները սիրում են հավաքել դրանք:
Սկզբում՝ որը գտնեն: Հետո՝ որն ավելի արտահայտիչ է: Արտահայտիչը սովորաբար
շագանակագույն գծերովն են: Պոկում ես՝ թեթեեեև: Անկյանք պատյանի կշիռը ինչքա՞ն պիտի
լինի: Համարյա անկշիռ: 

Հետո դնում ես քարին ու սպասում, մինչև միջի կենդանին դուրս գա: Վերցնում ես, դնում
ձեռքիդ ու զգում, որ ծանրացել է: Մկանների կուչուձիգը, որ սեղմում է մատդ, այնքան
ծանրացնում է անկշիռ խխունջին: Պարզվում է շարժումը ոչ միայն ժամանակ է, այլև՝
կշիռ: 

Էյնշտեյնը խխունջների հետ խաղար, ավելի շուտ իր օրենքները կգտներ: 

Հայաստանի Հանրապետության կառավարության որոշում 

2 Մայիսի 2019, 517 - Ա 

Անհատույց օգտագործման իրավունքով անշարժ գույք ամրացնելու մասին 

Հիմք ընդունելով Հայաստանի Հանրապետության քաղաքացիական օրենսգրքի 685-րդ, 688-րդ
հոդվածները և «Պետական ոչ առևտրային կազմակերպությունների մասին» Հայաստանի
Հանրապետության օրենքի 5-րդ հոդվածի 1-ին կետը` Հայաստանի Հանրապետության
կառավարությունը ո ր ո շ ու մ է. 

1. Հայաստանի Հանրապետության սեփականությունը հանդիսացող, Հայաստանի Հանրապետության
տնտեսական զարգացման և ներդրումների նախարարության պետական գույքի կառավարման
կոմիտեի տնօրինության՝ Հայաստանի Հանրապետության Շիրակի մարզ, քաղ. Գյումրի,
Խրիմյան Հայրիկ փող. 19 հասցեում գտնվող՝ 745.67 քառ. մետր մակերեսով 26693567 դրամ
սկզբնական (վերագնահատված) արժեքով շենք, շինությունները և դրանց սպասարկման և
օգտագործման համար հատկացված 0.863004 հեկտար հողամասը (այսուհետ՝ անշարժ գույք)
անհատույց, անժամկետ օգտագործման իրավունքով ամրացնել «Գյումրիի ժողգործիքների
պետական նվագախումբ» պետական ոչ առևտրային կազմակերպությանը (գրանցման համար՝
29.210.01936) (այսուհետ՝ կազմակերպություն): 

2. Հայաստանի Հանրապետության տնտեսական զարգացման և ներդրումների նախարարության
պետական գույքի կառավարման կոմիտեի նախագահին՝ երկամսյա ժամկետում կազմակերպության
հետ կնքել սույն որոշման 1-ին կետում նշված անշարժ գույքի անհատույց օգտագործման
պայմանագիր (այսուհետ՝ պայմանագիր)՝ դրանում նախատեսելով, որ պայմանագրի նոտարական
վավերացման և պայմանագրից ծագող գույքային իրավունքների պետական գրանցման ծախսերը
ենթակա են իրականացման կազմակերպության միջոցների հաշվին: 

Հայաստանի Հանրապետության վարչապետի որոշում 

3 Մայիսի 2019, 486 - Լ 

Ազգային փոքրամասնությունների հարցերով խորհուրդ ստեղծելու և խորհրդի կազմը
հաստատելու մասին 

Համաձայն «Կառավարության կառուցվածքի և գործունեության մասին» Հայաստանի
Հանրապետության օրենքի 7-րդ հոդվածի 16-րդ կետի և Հայաստանի Հանրապետության
վարչապետի 2018 թվականի մայիսի 25-ի «Վարչապետի աշխատակազմի կանոնադրությունը և
կառուցվածքը հաստատելու մասին» N 564-Լ որոշման 1-ին հավելվածի 20-րդ կետի 5-րդ
ենթակետի, ինչպես նաև Հայաստանի Հանրապետությունում ազգային փոքրամասնությունների
իրավունքների իրացմանը, ազգային ինքնության պահպանմանն ու մշակույթի զարգացմանը
նպաստելու նպատակով՝ 

1. Ստեղծել Ազգային փոքրամասնությունների հարցերով խորհուրդ (այսուհետ՝ խորհուրդ) և
հաստատել դրա կազմը՝ համաձայն հավելվածի, երկու տարի գործունեության ժամկետով: 

2. Խորհուրդը խորհրդակցական մարմին է, որը կազմված է ազգային փոքրամասնությունների
հասարակական կազմակերպությունների ներկայացուցիչներից՝ յուրաքանչյուր ազգային
համայնքից երկուական անդամ։ 

3. Խորհրդի անդամ, բացառությամբ խորհրդի առաջին կազմի, ընտրվում են ազգային
փոքրամասնության յուրաքանչյուր համայնքը ներկայացնող, առնվազն հինգ տարվա
ազգային-մշակութային գործունեություն ծավալած (սկսած պետական գրանցման պահից)
հասարակական կազմակերպությունները՝ համայնքը ներկայացնող հասարակական
կազմակերպությունների ընդհանուր ժողովում: Ընդհանուր ժողովը երկու տարին մեկ անգամ
ընտրում է խորհրդի երկու նոր անդամների: 

4. Խորհուրդը քննարկում է Հայաստանի Հանրապետության ազգային փոքրամասնությունների
ոլորտին առնչվող հիմնախնդիրները, արտահայտում իր դիրքորոշումը դրանց վերաբերյալ,
ինչպես նաև մշակում համապատասխան առաջարկություններ, այդ թվում՝ նաև ազգային
փոքրամասնություններին հատկացվող պետական աջակցությունը բաշխելու հարցի վերաբերյալ:

5. Խորհրդի նիստերին կարող են մասնակցել ազգային փոքրամասնությունների շահերը
ներկայացնող կազմակերպությունների ներկայացուցիչներ, ինչպես նաև խորհրդի նախագահի
կողմից հրավիրված այլ անձինք: 

6. Խորհրդի նիստն իրավազոր է, եթե դրան մասնակցում է խորհրդի անդամների առնվազն
2/3-ը: 

7. Խորհրդում աշխատակարգային որոշումները կայացվում են նիստին ներկա խորհրդի
անդամների ձայների պարզ մեծամասնությամբ: 

8. Խորհրդի աշխատակարգը հաստատում է խորհուրդը: 

9. Խորհրդի նախագահին` երկշաբաթյա ժամկետում հրավիրել խորհրդի նիստ՝ օրակարգում
ներառելով խորհրդի աշխատակարգի հաստատումը և ազգային փոքրամասնություններին
հատկացվող պետական աջակցությունը բաշխելու հարցի վերաբերյալ առաջարկությունների
ներկայացումը: 

Հայաստանի Հանրապետության կառավարության որոշում 

28 Փետրվարի 2019, 158 - Ա 

Հյուսիս-հարավ ճանապարհային միջանցքի ներդրումային ծրագիր-Ծրագիր 2-ի շրջանակներում
ձեռք բերված՝ ծրագրի կարիքների համար չպահանջվող անշարժ գույքը Հայաստանի
Հանրապետության պետական գույքի կառավարման կոմիտեին ամրացնելու մասին 

Ղեկավարվելով «Կառավարչական իրավահարաբերությունների կարգավորման մասին» Հայաստանի
Հանրապետության օրենքի 5-րդ հոդվածի 5-րդ մասի պահանջներով, Հյուսիս-հարավ
ճանապարհային միջանցքի ներդրումային ծրագրի-ծրագիր 2 (այսուհետ՝ ծրագիր)
Աշտարակ-Թալին ճանապարհահատվածի հողերի օտարման և տարաբնակեցման ծրագրի
շրջանակներում որպես Հայաստանի Հանրապետության սեփականություն ձեռք բերված, սակայն
ծրագրի նպատակների համար չպահանջվող անշարժ գույքի արդյունավետ կառավարումն ու
օգտագործումն ապահովելու նպատակով Հայաստանի Հանրապետության կառավարությունը ո ր ո
շ ու մ է. 

1. Հայաստանի Հանրապետության պետական գույքի կառավարման կոմիտեին ամրացնել սույն
որոշման հավելվածում ընդգրկված հողամասերի՝ ծրագրի իրականացման համար չպահանջվող
հատվածները և դրանց վրա առկա անշարժ գույքը: 

2. Սահմանել, որ՝ 

1) սույն որոշման 1-ին կետում նշված տարածքները Հյուսիս-հարավ ճանապարհային
միջանցքի ներդրումային ծրագրի կարիքների և հանրության այլ գերակա շահերի
օգտագործման համար աննպատակահարմար են. 

2) սույն որոշման հավելվածում նշված հողամասերի՝ ծրագրի իրականացման համար
չպահանջվող հատվածների առանձնացման և դրանց նկատմամբ իրավունքների պետական գրանցման
հետ կապված ծախսերը կատարվելու են Հայաստանի Հանրապետության կառավարության 2012
թվականի սեպտեմբերի 6-ի N 1140-Ն որոշմամբ «Տրանսպորտային ծրագրերի իրականացման
կազմակերպություն» պետական ոչ առևտրային կազմակերպության իրավանախորդ
«Հյուսիս-հարավ ճանապարհային միջանցքի ներդրումային ծրագրի իրականացման
կազմակերպություն» պետական ոչ առևտրային կազմակերպությանը տրամադրված և Հայաստանի
Հանրապետության կառավարության 2014 թվականի հունիսի 12-ի N 603-Ն որոշմամբ
ավելացված Հյուսիս-հարավ ճանապարհային միջանցքի ներդրումային ծրագրի (Տրանշ-2)
շրջանակներում Աշտարակ-Թալին ճանապարհահատվածի հողերի օտարման և տարաբնակեցման
ծրագրի փոխհատուցման ամփոփ բյուջեի «Չնախատեսված ծախսեր» տողով: 

3. Հայաստանի Հանրապետության տրանսպորտի, կապի և տեղեկատվական տեխնոլոգիաների
նախարարին՝ 

1) սույն որոշման 2-րդ կետում նշված ծառայությունների գնման պայմանագիրն
ստորագրելու օրվանից տասնամսյա ժամկետում ապահովել սույն որոշման հավելվածում
ընդգրկված հողամասերից ծրագրի իրականացման համար չպահանջվող հատվածների բաժանումը և
գույքային իրավունքների պետական գրանցումը. 

2) սույն կետի 1-ին ենթակետում նշված գույքային իրավունքների պետական գրանցման
օրվանից մեկամսյա ժամկետում սույն որոշման 1-ին կետում նշված անշարժ գույքի նախկին
սեփականատերերին ծանուցել «Հանրության գերակա շահերի ապահովման նպատակով
սեփականության օտարման մասին» Հայաստանի Հանրապետության օրենքի 16-րդ հոդվածի 3-րդ
մասի հիմքով ծրագրի իրականացման համար չպահանջվող հատվածների ձեռքբերման պահանջ
ներկայացնելու իրենց իրավունքի մասին՝ սահմանելով պահանջը ներկայացնելու ողջամիտ
ժամկետ, բայց ոչ ավելի, քան ծանուցումն ուղարկելուց հետո մեկ տարվա ժամկետից: 

4. Ընդունել ի գիտություն, որ սույն որոշման 3-րդ կետի 2-րդ ենթակետում նշված
ժամկետը չի սահմանափակում անշարժ գույքի նախկին սեփականատերերին «Հանրության գերակա
շահերի ապահովման նպատակով սեփականության օտարման մասին» Հայաստանի Հանրապետության
օրենքի 16-րդ հոդվածի 3-րդ մասի հիմքով ծրագրի իրականացման համար չպահանջվող
հատվածների ձեռքբերման պահանջ ներկայացնելու՝ մինչև տվյալ գույքն այլ անձանց
օտարելու համար աճուրդ կամ մրցույթ հայտարարելը: Ընդ որում, սույն կետում նշված
պահանջը կարող է ներկայացվել նաև աճուրդի կամ մրցույթի արդյունքում տվյալ գույքը
չօտարվելու դեպքում՝ մինչև նոր աճուրդ կամ մրցույթ հայտարարելը: 

5. Հայաստանի Հանրապետության տրանսպորտի, կապի և տեղեկատվական տեխնոլոգիաների
նախարարին ու Հայաստանի Հանրապետության պետական գույքի կառավարման կոմիտեի
նախագահին՝ սույն որոշման 3-րդ կետի 1-ին ենթակետում նշված ժամկետի ավարտի օրվանից
չորսամսյա ժամկետում իրականացնել սույն որոշման 1-ին կետում նշված անշարժ գույքի
միավորների հանձնման-ընդունման աշխատանքները՝ հիմք ընդունելով սույն որոշման 1-ին
կետում նշված հողամասերի նկատմամբ իրավունքների պետական գրանցման վկայականներում
արտացոլված մակերեսները։ 

6. Հայաստանի Հանրապետության պետական գույքի կառավարման կոմիտեի նախագահին՝ սույն
որոշման 3-րդ կետի 2-րդ ենթակետում նշված պահանջների առկայության դեպքում
«Հանրության գերակա շահերի ապահովման նպատակով սեփականության օտարման մասին»
Հայաստանի Հանրապետության օրենքով սահմանված կարգով ապահովել գույքի գնահատումը: 

7. Առաջարկել համայնքի ղեկավարներին, համագործակցելով Հայաստանի Հանրապետության
պետական գույքի կառավարման կոմիտեի և Հայաստանի Հանրապետության տրանսպորտի, կապի և
տեղեկատվական տեխնոլոգիաների նախարարության հետ, ապահովել սույն որոշման 1-ին
կետում նշված գույքի՝ Հայաստանի Հանրապետության օրենսդրությամբ սահմանված կարգով
օտարումը՝ ղեկավարվելով «Հանրության գերակա շահերի ապահովման նպատակով
սեփականության օտարման մասին» Հայաստանի Հանրապետության օրենքի 16-րդ հոդվածի 3-րդ
մասի պահանջներով: 

Հարկային օրենսգրքի փոփոխություններով նախատեսվում է այս տարվա սեպտեմբերից
եկամտահարկը աշխատավարձի բոլոր չափերի համար հաշվարկել 23 տոկոս դրույքաչափով:
Այնուհետև 2020թ. հունվարից սկսած՝ մինչև 2023թ. այն աստիճանաբար կնվազի` հասնելով
20 տոկոսի: Ազգային ժողովի «Իմ քայլը» խմբակցության պատգամավոր, տնտեսագետ Բաբկեն
Թունյանը կարծում է, որ համահարթեցումը կկրճատի ստվերը, սակայն նաև որոշակի առումով
կստեղծի սոցիալական անհավասարություն: 

«Արմենպրես»-ի հետ զրույցում տնտեսագետ-պատգամավորը ներկայացրեց տարբերակ, որով
եկամտահարկի համահարթեցմանը զուգահեռ կարող է լուծվել սոցիալական անհավասարության
խնդիրը: 

«Համահարթ, թե պրոգրեսիվ. այդ բանավեճը միշտ եղել է: Տարբեր տնտեսագետներ կարող են
անվերջ վիճել այդ հարցի շուրջ: Կառավարությունը, առաջարկելով համահարթ ռեժիմ,
ցանկացել է լուծել մի խնդիր, որը առաջ է գալիս մեզ մոտ շահութահարկի և եկամտահարկի
դրույքների մեծ տարբերությունից: Դա բերում է նրան, որ գործատուները շահագրգռված են
լինում թաքցնելու աշխատողների իրական աշխատավարձը: Եվ այս փոփոխությամբ նպատակ կա
որոշակի առումով կրճատել ստվերը: Իհարկե, համահարթեցումը բերում է նաև սոցիալական
որոշակի անարդարության զգացման: Քիչ աշխատավարձ ստացողների համար հարկային բեռը չի
փոխվում, սակայն շատ ստացողների համար այն նվազում է: Ստացվում է, որ պետությունը
լավություն է անում շատ ստացողներին»,- ասաց տնտեսագետն ու նշեց` խորհրդարանի
գործընկերների հետ լրացուցիչ տարբերակ են մտածում, որ եկամտահարկը լինի համահարթ,
բայց սոցիալական արդարության սկզբունքը որոշակիորեն պահպանվի: 

Նա նշեց` հնարավոր է լինի համահարթ եկամտային հարկ և դրա հետ միաժամանակ լինի
չհարկվող որոշակի շեմ: Դա արդեն կապահովի պրոգրեսիվությունը: «Հիմա մենք փորձում
ենք հասկանալ դրա ազդեցությունը, բյուջեի վրա դրա ծախսը: Ցանկացած փոփոխություն
բերում է բյուջեի եկամուտների կամ ավելացման, կամ կորստի: Այդ տարբերակը կորստի է
բերում»,- ասաց Թունյանն ու նկատեց` չի կարելի ֆինանսական կայունությունը ռիսկի տակ
դնել, և իրենք դեռ պետք է հասկանան, թե այդ տարբերակի վնասն ու օգուտը որքան են
լինելու: 

Հարկային օրենսգրքի փոփոխությունների նախագծի մեկ այլ դրույթ ևս հանրային մեծ
ուշադրության է արժանացել: Առաջարկվում է իրավաբանական ծառայությունները
շրջանառության հարկի փոխարեն հարկել ավելացված արժեքի հարկով: Նախագիծը հանրային
քննարկման դնելուց հետո շատ իրավաբաններ այս առիթով իրենց դժգոհությունն են
հայտնել: 

Տնտեսագետը ևս խորհրդատվական, իրավաբանական ծառայությունները ավելացված արժեքի հարկ
տեղափոխելը հասկանալի չի համարում: «Հնչող հիմնավորումներն ինձ համար այնքան էլ
համոզիչ չեն, և բողոքը, որ այսօր կա, հասկանալի եմ համարում: Կարծում եմ, որ այս
առումով կոնսենսուսային լուծում կգտնվի»,- նշեց նա ու հավելեց` ընդհանուր հարկային
օրենսգրքի աշխատանքի մեխանիզմի հետ կապված տեխնիկական խնդիրներ կան: 

Թունյանը նշեց` այնուամենայնիվ, ներկայացված նախագիծը դեռ վերջնական տեսքով չէ: Նա
նկատեց` մինչ նախագծի վերջնական տարբերակը հասնի Ազգային ժողով, շատ դրույթներ
կարող են փոխված լինել: 

Նա նաև նկատեց` Հարկային օրենսգրքում դժվար է գտնել մի դրույթ, որը բոլորի համար
կարող է ընդունելի լինել: Միշտ ցանկացած որոշում կամ օրենք կարող է ունենալ կողմ և
դեմ կարծիքներ: Չեն կարող բոլորի շահերը բավարարված լինել: «Սակայն կառավարությունն
ունի այնքան մանդատ ու լեգիտիմություն, որ կարող է անգամ ոչ պոպուլյար որոշման
գնալ, եթե գտնի, որ տնտեսության զարգացման տեսանկյունից այդ որոշումն ավելի
նպատակահարմար է»,- եզրափակեց «Իմ քայլը» խմբակցության պատգամավորը: 

Վերջին շրջանում ես հաճախ էի ընկնում ապատիկ վիճակների մեջ, ոչինչ չէի ուզում անել։
Ներքին ու արտաքին լարումից հասնում էի մի պահի, երբ այլևս թքած ունեի ամեն ինչի
վրա։ Հաճախ նման վիճակում քայլում էի դեպի մենթերը, բայց զարմանալիորեն ինձ չէին
կանգնեցնում։ Նման պահերին ուղղակի ուզում էի ուտիճի պես լխճել դրանց։ 

Հատկապես դժվար էր երեկոյան, երբ միակ ցանկությունս քնելն էր, բայց ստիպված էի
լինում մտածել, թե ինչպես պիտի տուն հասնեմ։ «Տարասովկա» շուկայից տուն հասնելու
ճանապարհներից մեկը Յարոսլավլյան մայրուղին էր, բայց դրա համար անհրաժեշտ էր
մայրուղին անցնել, ինչը չափազանց վտանգավոր էր, որովհետև ամենաքիչը չորս շարք
մեքենաներ էին անցնում՝ 100 կմ ժամ արագությամբ։ Գետնափոր անցումը հեռու էր
գտնվում, իսկ երեկոյան ժամերին այլ կերպ անցնելը գրեթե անհնարին էր։ Նախընտրում էի
գնալ ծառայողական ավտոբուսով, որը գրեթե հասնում էր «մեր տանը», սակայն կեսից
իջնում էի, որովհետև երեկոյան անցումի մոտ կանգնած էր լինում մենթերի «Ուազիկը»։
Իջնում էի խաչմերուկում և անմիջապես մոտենում էի թերթի կրպակին, որպեսզի փողոցին
մեջքով կանգնեմ։ Լավ գիտեի, որ այդտեղով անցնում են մարդ որսացող մենթերի
մեքենաները։ Մի անգամ, երբ միամտաբար տնկվել էի կանգառում, մենթերը չհավատացին
լկտիությանս։ Նստեցրին մեքենան ու քշեցին։ Երկու 18-19 տարեկան ջահելներ էին։
Նստելուն պես նկատեցի, որ հետևի դռներին բռնակներ չկան և ներսից չես կարող բացել։
«Ուր ե՞նք գնում տղերք»,— հարցրի ես ժպտալով։ Նրանք ևս ժպտացին։ «Հեռու չենք տանի.
պտտվում ենք, հետ դառնանք»,— ասաց նրանցից մեկը՝ հանելով անձնագրիս մեջ մշտապես
պահվող 100 ռուբլին։ «Դժվար է ձեր աշխատանքը»,— կարեկցանքով ասացի նրանց՝ հիշելով
ընկերոջս պատվերը, որ կաշառքը պետք է տալ առանց մենթին վիրավորելու։ «Էդքան էլ
չէ»,— քմծիծաղով պատասխանեց ջահելներից մեկը, որը սերժանտ էր։ Ես ժպտում էի և
հիշում հայերեն որոշ բառեր ու բառակապակցություններ՝ զարմանալով, թե որքան հարուստ
է հայերեն հայհոյանքների տեսականին։ «Ձեր հետևի դուռը լավ չի փակվում. ռեզինը
սոսնձել է պետք»,— ասացի՝ ակնարկելով ծռմռված դուռը, որն անշուշտ դեֆորմացվել էր
մարդկային գլուխների օգնությամբ։ «Դե բոլորը հո քեզ նման խելոք չեն պահում իրենց»,—
ռուսի համար սովորական երկիմաստությամբ ու թույնով ասաց վարորդը։ Ինձ իջեցրին
կանգառից հեռու, որ վկաներ չլինեն։ «Հաջողություն ձեզ»,— ասացի մեքենայից ելնելով,
բայց նրանցից ոչ մեկը չպատասխանեց։ Սերժանտը ելավ մեքենայից, ու միամտաբար կարծեցի,
թե ուզում է մարդավարի հրաժեշտ տալ, որ հանկարծ հետո չբողոքեմ։ Ես նորից
հաջողություն մաղթեցի. նա լուռ առանց միմիկայի նայում էր ինձ։ «Ահա թե ինչու են ձեզ
պայթեցնում»... Առաջին անգամ այդ բանը մտքովս անցավ, երբ աշխատանքի գնալիս փողոցում
տեսա փոքրիկ շնիկով շրջող մի տիկնոջ։ Նայեցի շնիկին ու չկարողացա զսպել ժպիտս, հետո
հայացքս ընկավ տիկնոջ դեմքին։ Ես շարունակում էի ժպտալ, իսկ նա ինձ էր նայում
անասելի ատելությամբ։ Նրա հայացքը մտրակի նման դաղեց ինձ։ «Ահա թե ինչի են ձեզ
պայթեցնում»,— մտածեցի ու սարսափեցի այդ մտքից։ Հետո երկար աղոթում էի և ինձ թվաց,
որ այլևս երբեք նման բան չեմ մտածի, բայց մենթերի հետ անցկացրած հինգ րոպեն բավական
էր, որ նորից խախտեմ պատվիրանը և ցանկանամ ինձ համար անծանոթ մարդկանց մահը։
Որպեսզի այլևս նման բան չցանկանամ, մեղք չվերցնեմ հոգուս վրա, հաստատապես որոշեցի
հեռանալ այդ երկրից, շնորհակալություն հայտնել հյուրընկալության համար ու հեռանալ։
Դա ինձ հիշեցրեց նացիստի մասին անեկդոտը. մի օր համակենտրոնացման ճամբարի ղեկավարը
հավաքում է բոլոր ողջ մնացած բանտարկյալներին և ասում. «Տիկնայք և պարոնայք,
պատերազմն ավարտվել է։ Բոլորին շնորհակալություն»։ 

Հերն անիծած, բայց Արարատը միշտ եղել է Արարատյան հովտում, իսկ հովիտն Ասորիքից
հյուսիս է. հեթիթներն էլ հյուսիս էին, բայց այդ առեղծվածային հիքսոսները կռվել են
նաև հեթիթների դեմ: 

Թուխ ու ջղային մարդկանց մի ցեղ, որ իրեն հիքսոս էր կոչում, հյուսիսի Արարատ
երկրում զինվեց Մեծամորի պողպատե սրով, մարտակառքի անվաճաղերը հղկեց Արեգունու կենի
ծառից, որ մետաղի կարծրություն ունի... Ցորնաթուխ ու եռանդուն մարդկանց մի ցեղ, որ
երկաթը քարից զատում էր ֆոսֆորի մոգությամբ, իսկ ֆոսֆորը գտել էր ոչխարի ու տավարի
ոսկորի մեջ և առհասարակ ոսկորի մեջ՝ լինի տավարի թե մարդու... 

Թուխ ու ջղային մարդկանց մի ցեղ, որ իրեն հայ ու իր երկիրը Հայք էր կոչում,
հեթիթներին ոտնատակ տալով հյուսիսից իջավ Ասորիք, սուրաց ու փշրեց երկաթով բրոնզե
բանակներն ու... Թուխ ու ջղային մարդկանց երկու ցեղ, որ իրենց հայ ու հույն էին
կոչում, զինվեցին սաղավարտով, նիզակով, թրով, զրահավորվեցին իրենք և զրահապատեցին
իրենց նժույգը, միացան, դարձան հայ-հույն միակուռ ասպետ, և Մարաթոնից զրնգոցով եկավ
ասպետը... Արևելքից գալիս էր արտ ու արոտ տրորելով Ակչա-կոյունլու ոչխարի հոտը...
Զրնգոցով գնաց ասպետը, խփեց ու խրվեց Ակչա-կոյունլու հոտի մեջ և տառապեց ու ելնել
չկարեցավ բրդի փափուկ նեղվածքից, և նրա զրահը բրդի մեջ չէր զրնգում... Եվ հովիվը
մահակը թափահարեց ու քշեց նրան էլ հոտի հետ մինչև Մարաթոն ու Հերկուլեսյան սյուներ:
Եվ նա մոռացել էր, որ ինքն ասպետ էր և Ակչա-կոյունլու հոտի մեջ մայում էր: 

Քո բոլոր ճակատամարտերն այլևս տանուլ են տրված: Քո երկրից հաղթանակ տարած ոչ մի
զորավար չի մեծարվել հաղթակամարով: Ոչնչացվել են կռվողների քո փոքրիկ խմբերը
լեռներում ու կիրճերում: Դու ոչ մի հաղթանակ չունես: Քո պարզած սպիտակ դրոշները
թշնամու մեջ չեն խաղացրել սրտառուչ հարգանք և հաշտության քո բանագնացները խեղդվել
են թաց հռհռոցի մեջ: Քո երկիր մտել են ոչ թե փաղանգների կուռ սպառնալիքով կորզելու
հավասարի քո դաշինքը կամ գնելու քո մեծահոգի չեզոքությունը, այլ թափթփված խուժանի
խմբերով են եկել՝ կնիկ, ճարմանդ, կարպետ, ձի խլելու, արտ հրդեհելու: Պատառոտվել են
նոր գնդեր գումարելու քո ծրագրերը: Բարձախեղդ է արվել որևէ ելք փնտրելու քո
մտմտուքը: Ուրկից որ գուցե հանեիր զրույցի հրեղեն թուրը՝ ճզմել են քո գանգի այդ
մասը: Դու ջախջախված բանակի միավոր ես: Դու պիտի այն անես, ինչ անում են պարտված
բանակները: Պարտված բանակները հաղթողների համար կանգնեցնում են իրենց պարտության
հուշասյունը: 

Եռանդուն մարդկանց մի ցեղ, որ իրեն հիքսոս էր կոչում, հյուսիսի Արարատ երկրում
պողպատը...— Ոչ, մի պարծեցիր: Ազնիվ Դիլբասին փնտրում է 1915-ին անհետ կորած իր
Համազասպ հորը, Արուսյակ մորը, երկու միլիոն եղբայրներին ու...— Մի նվնվա:
Մեկ-երկու տարի չանցած թանգարաններ կդառնան Մեծամորը, Հառիճը, Շենգավիթը, Սևանի
ջրերից ազատված տարածությունները և, ամենայն հավանականությամբ, ազատվելիք
տարածությունները նույնպես: Չէ՞ որ օտարները մեր հանրապետությունը կոչում են
թանգարան բաց երկնքի տակ։— Մի հեգնիր: 

— Լավ: 

Գնացքի էր սպասում երկաթուղին, լռում էին Էջմիածնի պղնձե զանգերը, խորհում էր կավե
մի կտոր պատը խաղողի պառավ որթի մոտ, լույսը ծփում էր Երևան քաղաքի վրա Արարատյան
հովտով մեկ, Մեծամոր բլրի մոտ մթի տակ տնքում էին փորձնական տնտեսության գոմեշները,
ջուրը փայլում էր ածուների մեջ, Արարատի ձյուներից ներքև՝ քանդված մատուռի մոտ,
հովվակրակի հետ մարմրում էր ոչխարաշան ոռնոցը երկու միլիոն մեռելների ուրվականների
մեջ, նիրհող հոտի վրա՝ ամուուու... 

Հանգստանում էին շոգեքարշը, անավարտ քարի մոտ՝ մուրճը, մեռնում էին հին շշուկները
հին իջևանատան պառավ մոխրի մոտ՝ Անիի կանաչ ճանապարհին, խամրում էր երեկվա լրագիրը
ուրախ լուրով՝ թե Երկրի գերբնակեցման վտանգը չի սպառնում մեր մեծ Միությանը: Խոր
գիշերվա մեջ լուռ մտածում էին գրքերը, լքված իջևանատունը Անիի հին ճանապարհի վրա,
անավարտ քարը տառեր, ողկույզ ու խաչ էր խոկում, պառավում էր Էրեբունի բերդի կավը,
թանգարանում դանդաղ փոշիանում էր տեգը, և անհավատալի էր, թե այս երկրում երբևէ տեգ
են կոփել և տեգ են բռնել,— և ճաղատ մատենագիրը կարճ պինդ մատներով տրորում էր մեծ
գլուխն ու վախենում էր մոտենալ լավաշի չափ լուսավոր գրասեղանին,— գալիս է հոտը...
գալիս է հոտը... գալիս է հոտը... 

Ընտանեկան դժբախտ մի պատահար պատճառ եղավ, որ հիշողության մեջ կրկին կենդանանա մի
երկարատև կյանքի ողջ անցյալը՝ որքան ծանր, նույնքան սովորական այդ սերնդի մարդկանց
համար։ Երկրորդ հայկական մահվան գունդ, հրամանատար Սամարցև, խոսում էր ընտիր
հայերեն, Սարիղամիշի ճակատ, 1918 մարտ, ապրիլ, անձրև, անձրև, անձրև անընդհատ։
Սարիղամիշի անկումն ապրիլի տասին։ Հաջորդ տարի՝ Ալեքպոլ, հեռագրիչի քննությունից
կտրվեց, անունը չէր հիշում, ազգանունը Միշմիրյան, Իրկուտսկի հայկական հյուպատոս
Յաղուբովի գործավարը, ազգային խորհրդի որոշումով հայտնվել էր Ալեքպոլում, հայերեն
գիտեր չորս բառ, մորզեից կտրեց, Խոսրով Կանդիլյանը մնաց շարային հատուկ
առաջադրանքների վաշտում, ծառայություն, որի իմաստն ու առաքելությունը դեռ պիտի
իմանար։ 

Ինքնակենսագրությունից. «Շնորհիվ Ս. Հայկունու հետ իմ ծնողների ծանոթությանը դեռևս
Ալաշկերտից, ուր նա եղել է ուսուցիչ, և նրա ազդեցությունը ինձ վրա լինելով ոչ
տևական, բայց ուժեղ, ես նրա հանձնարարությամբ 1904թ. մտնում եմ հնչակյան
կուսակցության մեջ։ Քաղաքական իմ անպատրաստության և չափազանց երիտասարդ տարիքիս
պատճառով ես ի վիճակի չէի պարզելու հնչակյան դուալիզմը՝ ազգային և ինտերնացիոնալ
գաղափարների զուգորդության անհնարինությունը։ 1907թ. քաղաքական գործունեության
ժամանակ, բանտում ծանոթանում եմ ու հրապուրվում անարխիստական գրականությամբ,
հատկապես Կրոպոտկինի գրվածքներով... Ապա ինչ և ինչ պայմաններում հայտնվում եմ
դաշնակցական բանակում։ Մի միջադեպից հետո ընդմիշտ հեռանում եմ քաղաքական
գործունեությունից»։ 

Իր ինքնակենսագրությունը երկարատև կյանքի այլևայլ առիթներով Խոսրով Կանդիլյանը պիտի
կրկներ բազմիցս, համարյա նույն բառերով, և մշտապես նույն տարեթվերով. 1905թ.
գործադիր կոմիտեի կարգադրությամբ մեկնում է Բաքու և ապա Բաթում՝ ռումբ պատրաստել
սովորելու, նույն թվականին Երևանում հրուշակեղենի բանվորների և տնային ծառայողների
գործադուլը հանձնարարվում է իրեն, կապ է Հաստատում Սառաջիևի օղու գործարանի ու
երկաթգծի հայ, վրացի, ռուս բանվորների հետ. «Դեպքերի զարգացման ճնշման տակ այլևս
ինձ համար վերջնականապես պարզվում է դասակարգային պայքարի և ազգային գաղափարների
անհամատեղությունը, և մինչև կուսակցության պառակտումը փարիզյան կոնֆերանսում՝ ես
փաստորեն հեռացել էի նրա շարքերից... Ապա ինչ և ինչ պայմաններում ես հայտնվում եմ
դաշնակցական բանակում։ Մի միջադեպից հետո ընդմիշտ հեռանում եմ քաղաքական
գործունեությունից»։ 
