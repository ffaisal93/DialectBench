Մտածում եմ՝ Ադամի ու Եվայի վտարումը Եդեմական այգուց (դրախտից), նրանց տեղափոխումն
այլ վայր, ուր շրջակայքն այլևս բարեկամական չէր, այլ խիստ թշնամական, ուր իրենց
հացը պիտի տանջանքով վաստակեին, նույն մոլորակի սահմաններում չէր, որ կատարվեց:
Եդեմն այլ մոլորակ էր, աքսորավայրը՝ այլ, այսինքն՝ այս, ուր այժմ էլ բնակվում ենք,
բայց միշտ նայում ենք երկինք՝ բնազդում դրոշմված հիշողությամբ Եդեմը որոնելով։ Իսկ
այն չկա, Տերը պայթեցրել է կամ գուցե ամայացրել, բնակության համար անպիտան դարձրել,
կամ էլ կա ու ախտահանվում է՝ նոր բնակիչներ ընդունելու համար։ Մի խոսքով՝ մենք դրա
հետ էլ գործ չունենք, մերը չէ այլևս, մերը սա է՝ դժոխքը, որը, սակայն, հասցրել ենք
սիրել. դեհ, շանը որտեղ էլ կապես, կապվում-ընտելանում-սիրում է։ Իրականում հեչ
սիրելու բան չի. հա, էլի որ՝ կապույտ երկինք, ծովեր, անտառներ, դաշտեր: Բայց դե ի
սկզբանե հո սիրելի չի՞ եղել։ Ի սկզբանե մեր ուշքումիտքն ինքնապահպանումն էր,
ստամոքսը լցնելը, էդ հետո, երբ անտառից փախանք, քաղաքակրթություն ստեղծեցինք, ազատ
ու համեմատաբար անվտանգ ժամանակ ունեցանք ուրիշ, անտագնապ աչքով մեր շուրջը
նայելու: Իրականում՝ սարսափ է էս մեր մոլորակը, դժոխքն է, որ կա, էստեղ ապրելու
բանաձևը բոլորի համար անփոփոխ միակն է՝ որսալ ու խժռել ուրիշին, արագ, քանի քեզ չեն
խժռել... 

Հիմա, այո, հաջողացրինք փախչել անտառներից, ու միմյանց խժռելու սարսափը կարծես թե
թողեցինք էնտեղ մնացածներին, իսկ մենք խժռում ենք էնտեղից հետներս բերածներին,
աճեցնում ենք, բազմացնում, բուծում՝ խժռում, բուծում՝ խժռում... Է հա, բա ինչ
անենք, հո սոված չե՞նք մնալու։ Բանաձևը մենք չենք կարգել, տերունական է,
հակառակվելը` անկարելի... Իսկ միմյանց չենք խժռում, չէ... Էնպես, դեպքից դեպք,
որպես շեղում, պաթոլոգիա։ Բայց ուրիշ որսի մասին էի ուզում խոսել, նրա առավել
նուրբ, զուտ մարդկային տեսակի մասին, որին առնչվում ենք ծնված օրից։ 

Մարդ ծնվեց, սսս՜, ծնվեց... Լարի՛ր թակարդներդ, աշխա՛րհ, որսորդնե՛ր, պատրաստ
եղե՛ք, նոր մարդ է գալիս... 

Պորտը կտրեցին, ախտահարեցին, վերջ արգանդային անդարդ կայֆերին։ Ահա առաջին հոտերը,
լույսն ու ստվերը, ձայները, ջերմաստիճանների տարբերությունները,
խորդուբորդությունները... Դեմքը խոժոռեց՝ ծիծ դրին բերանը, լաց եղավ՝ օրորեցին,
ձեռքերը թափ տվեց՝ կապեցին, էլի լաց եղավ՝ ծծակ տվին... Ուտյուտյու՜, բալիկ ջան,
պստլիկ ջան, արի մոտս, ուտեմ քեզ, կծեմ թուշդ, ու՞մ ես նման, ի՛նձ, չէ, ի՛նձ, իսկ
ու՞մ ես շատ սիրում: Գայթակղում են սվսվոցով, շվշվոցով, խաղալիքներ շխշխկացնելով...

Որսն սկսված է... Սա քո մայրենին է՝ սա սովորիր, սա քո հայրենիքն է՝ էստե՛ղ պիտի
ապրես, սրանք քո ավանդույթներն են՝ պիտի կրկնե՛ս, սա գեղեցիկն է, սա տգեղը, սա
բարին է, սա չարը, սա ճիշտը, սա սխալը, հանկարծ չշփոթես... Ես Հիսուսն եմ, ունեցածդ
թափի, իմ ետևից արի՛... Ես Մուհամեդն եմ, ինձ լսի՛, գյավուրների հետ գործ չունես...
Ես Բուդդան եմ` արի պայծառատես դարձնեմ... Ես Սատանան եմ՝ ինձ լսի, որ կյանքից կայֆ
ստանա՛ս... Ես կոմունիզմի դրոշն եմ, մտի տակը... Ես դեմոկրատիան եմ, անկատար եմ,
բայց այլընտրանք չունես... Ես օղին եմ, ես սիգարետն եմ, ես մորֆին ու կոկայինը, ես
թղթախաղը, ես, շշշը՜, ես սսեքսսն եմ... 

Անդադար, ճամփեդ որոգայթներով է սփռված, ժամանակ չեն տա, որ տեսնես՝ ով ես, ինչ ես
ուզում, ինչ չես ուզում, որսում են ու որսում... Ու հասկանում ես՝ պիտի որսվես,
նույնն է թե՝ պիտի ապրես, ապրելն ուրիշ ձև չունի։ Կան, անշուշտ, ոմանք, քչերը,
բացառիկներ կամ հոգեկան հիվանդներ, որ ժամանակ առ ժամանակ ըմբոստանում են,
հրաժարվում, իբր՝ ես չեմ որսվում, ես ձեզնից չեմ, ես ուրիշ եմ։ Ու նրանցից ոմանք
հանուն ազատության կարող են նույնիսկ վազել` կամրջից նետվելու... Ով պլստաց՝
պլստաց, վերջ, կորցրինք, չենք էլ իմանա՝ շահեց, կորցրեց, իսկ ով չհասցրեց պլստալ,
հասնում-բռնում ենք, թևերն ոլորում, սաստում՝ չի կարելի, եկեղեցին արգելում է,
հասարակությունը` պախարակում. նիհիլիզմ է, հոգեկան շեղում... Կբուժենք,
կվերադարձնենք հասարակությանը, բա ո՞նց, թե չէ ամեն մեկը որ էսպես ինքնագլուխ
փախչի, ու՞մ ուղեղն ու գրպանն ենք մտնելու, ու՞մ ձեռն ենք հրացան տալու ու
սահմանների վրա պահակ կարգելու, ո՞վ է քվեարկելու, ո՞վ է հաստոց աշխատացնելու, ու՞մ
ենք բանտ նստացնելու, ո՞վ է արյուն տալու, ո՞վ է դրոշի տակ մտնելու, առաջնորդի
ետևից գնալու, ու՞մ ենք ասելու՝ մեղքի զգացում, պատասխանատվություն, «Ազգը վեր է
ամեն ինչից...», «Մահ իմացյալ անմահություն է...» և այլն, և այլն։ Էնպես որ, ետ եկ,
մոլորյալ, թեկուզ՝ ճղած ջինսով, մազմորուքով, շեղված սեռականով... Հա, մի զարմանա,
եթե տենց կպած ազատություն ես ուզում՝ ա՛ռ, ջոկի՝ պանկ, բոմժ... Որն ուզես, բայց
էստեղ` հասարակության աչքի առաջ, մոտիկ, հեռու չգնաս, չպլստաս հանկարծ... 

Սակայն մեկ էլ հանկարծ գալիս է մի ժամանակ, երբ զարմանքով հայտնաբերում ես, որ
որոգայթները պակասեցին, էլ էնքան էլ չեն որսում... Ո՞նց թե... Կյանքի բանաձևը
փոխվե՞ց... 

Չէ, նա անփոփոխ է, դու փոխվեցիր, գնա՛, ասում են, հանգստացի՛ր, թոշակ-մոշակ... Այ
քեզ բան... Տխրում ես, թախանձագին նայում սրա-նրա աչքերին, թե` որսացեք, էլի՜...
Բայց չէ, որոգայթներից մնացել են դեղերը, հեռուստասերիալները, կակտուսները, թզբեհը,
նարդին... Էլի վատ չի, եթե էսպես մնա, բայց ժամանակը կանգ չի առնում ու հետո...
Հետո գալիս են վերջին որսորդները՝ դագաղագործն ու փոս փորողը։ Ահա, պառկացրին
վերջին թակարդում, մեխեցին... Պրծ, էլ դուրս չես գա... Ի՞նչ, հոգու
անմահությու՞ն... 

Դեհ, ի՞նչ իմանանք, գուցեև կա, անհնարին չէ, ամեն դեպքում հույսդ մի կորցրու, մեկ
էլ տեսար ու իսկապես... 

Համբերություն քեզ, մարդ ջան: 

Մոտիկ ծառի սեղմ փչակը կանացի ամոթույքի էր նման։ Ծառը ցանկանում է։ Թեև, ինչո՞ւ
ոչ։ Ի՞նչ իմանաս` մարմնական կյանքում բավարարում չստացած մեկի հոգին չէ՞, որ ծվարել
է ծառի մեջ ու իր անհագուրդ կրքի կարոտով ներսից փչակել բնափայտը։ 

Իսկ դիմացի սարալանջի ծառերը հեռվում չեն զատվում միմյանցից, գունային բծեր են`
կանաչ, դեղնականաչ, դեղին, դեղնակարմիր... Նաև` ներս ընկած գորշավուն բծեր հատած
ծառերի տեղերում։ Լանջի մեջտեղով, վարից վեր անցնող խոր փլուզվածք կա` կապտասև մեծ
ճաք` կարմրաշեկ քարակույտերով շուրթված,– սարն է՞լ է ցանկանում,– ճաքից ոչ հեռու`
տապալված հոսանքակիր աշտարակ, որը թեք ընկած վիթխարի սև ագռավ է հիշեցնում։ Ապա`
դարձյալ կանաչ, դեղնականաչ, նաև գորշավուն բծեր։ Ցածում գետի պողպատագույն ժապավենն
է, գետափի դարավանդին` եկեղեցի, որն իր հավաք գծագրով կտրատում է լանջի գունագեղ
պատկերը. վարդագույն պատեր, վերձիգ գմբեթ, կամարաձև շքամուտք, դեպի խճուղին իջնող
արահետ... Վերջ, կտավին այսքանը բավական է։ Գորշավուն բծերին կարելի է գույն տալ,
տապալված աշտարակը կարելի է չպատկերել, կարելի է չտեսնել նաև ասֆալտապատ խճուղին։
Կարելի է։ Իսկ եկեղեցին, օ՜, եկեղեցին... Առավոտյան ստվերն այս կողմում է, կեսօրից
հետո` այն, առավոտյան նկարես` ուրիշ է, ցերեկով` ուրիշ, երեկոյան` ուրիշ, գիշերով`
ուրիշ ու ուրիշ, երբ էլ նկարես` ուրիշ է, մինչև վրձինը տանես-բերես` արդեն ուրիշ է
եկեղեցին, օ՜, եկեղեցին... Ինչո՞ւ նկարես` ուրիշ լինի, թե չլինի ուրիշ, ի՞նչ նոր
բան է ասելու նա առավոտյան, ցերեկով, երեկոյան կամ հենց թեկուզ գիշերով։
Ինքնախաբեություն, անխորհուրդ, անպտուղ վարժանք, ձեռնահարություն։ Տաղտուկ։ 

Զզվանքով նետած վրձին, ոտքով կոպտորեն հրած նկարակալ, մեջքի տակ ճմրթվող խոտ,
աչքերն արևից պատվարած կոպեր, որոնք անմիջապես վեր են ածվում էկրանի` վառ կանաչ,
վարդագույն, կարմիր, սև բծիկների կերպափոխիկ խաղերի համար։ Գույներ, գույներ,
գույներ... Պրծում չկա նույնիսկ փակ աչքերով։ Ձայներն էլ գույներ են` սաղարթների
խշշոցը` դեղնականաչ, ծառաբնի ճռռոցը` գորշ կամ շագանակագույն, առվակի քչքչոցը`
երկաթագույն, մեղվի բզզոցը` դեղին-սև, հեռու թփերի խշրտոցը... 

Հեռու թփերի խշրտոցը դեռ անգույն է... Միայն թե շատ մեծ ու ագրեսիվ չլինի։ Արդեն
մոտակա խոտերն է խշրտացնում... Շուն է։ Մեծ է, բայց ագրեսիվ չի կարծես։ Ինչ-որ բան
է փնտրում։ Բերեց։ Վրձինն է։ Խելացի շուն։ Բայց ո՞վ խնդրեց, ինչո՞ւ ես մռութդ
խոթում քեզ չվերաբերող գործերի մեջ։ 

– Բա՛,– լսվեց ետևից,– էսպես խելոք շուն ա մեր Չալոն։ – Փոքրամարմին ծերուկն ասես
մեծ սունկ լինի` բորբոսապատ կոճղին հենց նոր բուսած։ – Մեր եկեղեցին ե՞ս նկարում։ –
Նա հանեց ծառայողական մեծ գլխարկը, քորեց ալեխառը խիտ մազերով գլուխը, գլխարկը
վերստին տեղը դրեց, բայց սնկի հետ զուգորդումն անդարձորեն կորած էր արդեն։ 

Շունը մոտեցել` ջինսի փողքն էր հոտոտում: 

– Չի կծի՞։ 

– Չէ, մի՛ վախի։ Էս ի՞նչ ա, արդեն հավաքվում ե՞ս։ 

– Հա։ 

– Մի կարգին նկարեիր, էլի, թե չէ էս խառը-խշտիկ գծերով մեր եկեղեցին կճանաչվի՞։ 

– Ուշ է, վաղը կգամ, կամ էլ` չեմ գա։ 

– Մտքով կնկարե՞ս։ 

– Հա, մտքով։ 

– Չէ, մի ալարի, արի ու մի կարգին նկարի։ Նկարիչ շատ ա գալի մեր կողմերը, բայց քեզ
հեչ չեմ տեսել։ 

– Ես էլ քեզ չեմ տեսել։ 

– Դե որ ես քեզ չեմ տեսել, դու ինձ ո՞նց կտեսնես։ Լսի, մեկ էլ ո՞ւր գնաս-հասնես
քաղաք, արի էսօր ինձ մոտ մնա, առավոտ կգաս` գործդ կանես, հը՞։ Առավոտվա լույսերի
մեջ գիտե՞ս ոնց ա պլպլում, ինչ գույներ ա խաղացնում անտերը... Վայ, մեղա քեզ, Տեր,
մեղա, մարդուս լեզվից միամիտ ինչ ասես չի թռնի, մեղա։ 

– Մեծ մեղք էր, մեղա ասելով վայ թե չպրծնես։ 

– Ինչի՞, Աստված չգիտի՞, որ միամիտ ասված խոսք էր ու էն էլ էլի սիրով էր ասված,
մեռնեմ Աստծուս զորությանը, նա ամեն բան գիտի ու հասկանում ա։ 

– Ուրեմն փրկված ես։ 

– Բա ոնց։ Հիմա ինչ ես ասում, գալիս ե՞ս։ Լավ արաղ ունեմ` տանձի, լավ պանիր`
ոչխարի... 

– Հեռո՞ւ է։ 

– Չէ։ Էն բլրի թարս փեշին ա, հանգիստ գնալով` կես ժամ։ Գնացի՞նք։ – Ծերուկը ոտքի
ելավ. անտառապահի հնամաշ համազգեստը մեծ էր վրան։ 

Կողք-կողքի քայլող շան և տիրոջ քայլվածքները նման էին։ Զուր չեն ասում, որ շներն ի
վերջո նմանվում են իրենց տերերին։ Հնարավոր է` որ ամենևին էլ այդպես չէ։ Սակայն այս
երկուսը հաստատ նման էին իրար։ Զգաստացան, ինչ-որ բան զգացին։ Թխկ, թխկ` թխկացրին
սապոգները, թփ, թփ, թփ, թփ` թփթփացրին թաթերը` արահետից դուրս, թփերի հետևում`
թխկ-թխկ, թփ-թփ-թփ-թփ։ Շունը նորից արահետ եկավ, այս ու այն կողմ նայեց, հրացանն
իջեցրեց ուսից ու դարձյալ մտավ թփերի մեջ։ Ծերուկը բրդոտ գլուխը հանեց ծառի հետևից,
հոտոտեց օդն ու դարձյալ ետ գնաց։ «Էլի ծառ են կտրել անտերները»,– մրթմրթաց շունը,
հանեց գլխարկն ու քորեց գլուխը, դժգոհ փնչացրեց և նստեց տիրոջ կողքին։ «Այ թե մի
ձեռս կընկնեք, ես ձեր տիրու... Գնացի՛նք»։ 

Կաչաղակների կաչկաչյուն, փութանցիկ զեփյուռից անհանգստացած սաղարթներ, բույրեր,
բույրեր... Հոտ։ Տհաճ հոտ։ Ոտքերի տակ` փշրվող ապակու ձայն, թիթեղի ճռռոց։ Թխկ-թխկ,
թփ-թփ-թփ-թփ... 

1987 թվականի մայիսի վերջին՝ ավարտական երեկոյի օրը, Ակաթն անզգուշորեն ու փիս
սայթաքեց, և 1988 թվականի ճիշտ փետրվարի 20-ին՝ երբ օպերայի բակն ալեկոծվում էր,
օպերայից մի կանգառ ներքև՝ Մարգարյանում, փաստորեն, ծննդաբերեց։ 

1987-ի մայիսյան էդ օրը պիտի որ տասնվեցուկես տարեկան լիներ, չնայած մայրը հետո,
երբ սայթաքելու հետևանքով աղջկա փորը սկսեց կլորանալ, ասում էր. «Փաստորեն տասնյոթը
վաղուց է լրացել»։ 

Ավարտական երեկոյի օրն էր, ավելի ճիշտ երեկոյից հետո, գիշերով, մի քանի բաժակ էլ
գինի էր խմել, տուն էին գալիս, այսինքն իրենց դասարանի մի քանի տղաներ իրեն տուն
էին ուղեկցում։ Սայթաքեց։ Ու սայթաքեց փիս մի տեղում։ Իսկ էդտեղ՝ հենց փողոցի
մեջտեղում (մի այլ տարբերակով՝ պուրակի ծառերի տակ, երրորդ տարբերակով՝ իրենց հսկա
բազմահարկի ամենամութ՝ հինգերորդ հարկի աստիճանահարթակում) մի ոստ էր ցցված։ Ու
թարսի պես էդ ոստը, փաստորեն... 

Ակաթը, իր ասելով, ճչացել էր, զգացել, որ ցավ առավ ու արյուն է հոսում։ Մի խոսքով,
երբ տուն հասավ, մայրն էլ զգաց, որ մի բան է պատահել, հետո, ոտքին արյան հետք
նկատելով ու սայթաքելն իմանալով, վաշ-վիշ արեց, մտածեց՝ բժշկի դիմի՞, թե՞ չէ։ 

«Քոռանամ ես,— ասաց,— աղջիկս դժբախտացավ, դե արի ու հետո ապացուցիր, որ
կուսությունը սայթաքելուց է կորցրել»։ 

Այդ պատմությունը մայրը ստիպված էր հետո մի քանի անգամ պատմել, մանավանդ առաջին
անգամ՝ բժշկի մոտ, երբ սա զննում էր աղջկան։ Հետո ուզում էին ամեն ինչ թաքցնել,
բայց երբ հարևանները սկսեցին փսփսալ, մայրը նորից ու նորից պատմեց սայթաքելու
պատմությունը։ Խեղճ աղջիկն իսկապես փիս էր սայթաքել, էն էլ՝ ամո՜թ, հինգ-վեց տղայի
ներկայությամբ, ու նրանք էլ, ստիպված, օգնել էին... 

Խեղճ աղջիկն իսկապես փիս էր սայթաքել, էնքան փիս, որ մի քանի ամիս անց փորը
հստակորեն սկսեց կլորանալ։ Մայրն աղջկա մարմնի հետ կատարվողը զգաց (բայց դեռ
չխոստովանեց ու անգամ աղջկան էլ նորից չտանջեց) այն օրը, երբ համալսարանի
իրավաբանականի ցուցակները կախեցին ու իրենք տեսան (չնայած վաղուց գիտեին), որ
Ակաթը, փաստորեն, չի ընդունվել։ Չորս հատ երեք էր ստացել։ Դե, իրավաբանական հենց
էնպես էր դիմել, որ հետո ասեր՝ «իրավաբանականից դուրս մնացի, փաստորեն, մի աչոկով»,
համ էլ, որովհետև իրենց դասարանի Արտուրիկն էլ էր իրավաբանական դիմել, իսկ ինքը
թաքուն սիրահարված էր Արտուրիկին, բայց վերջինս, էն սայթաքելու օրվանից հետո իր հետ
չէր խոսում։ Թե ի՞նչ էր իմացել Ակաթին ուղեկցող տղաներից, հայտնի չէ, բայց Ակաթի
հետ չէր խոսում։ 

Դեռ վաղուց դասարանցիներն ասում էին, թե Ակաթը, ճիշտ է իրենց դասարանի գեղեցկուհին
չէ, բայց, փաստորեն, ամենացանկալին է։ Չէ, դե նրանք ասում էին ամենասեքսուալը,
մանավանդ էն երեկոյի շորով։ Իսկ Արտուրիկը, որ իրենց դասարանի ամենասիրունն էր,
միշտ քիթը ցցած էր։ Ակաթին Արտուրիկ անունը շատ էր դուր գալիս։ Թեպետ գիտեր, որ
գրվում է թ-ով, բայց ինքն իր թաքուն գրառումներում միշտ տ-ով էր գրում ու էդպես էլ
արտասանում։ Իսկ իր անունից խորշում էր՝ Ակա՜թ։ Հերը դպրոցում ընդամենը մի
բանաստեղծություն էր անգիր արել՝ Չարենցի «Լուսամփոփի պես աղջիկ»-ը, ու ամենից շատ
սիրել էր «Կապույտ աղջիկ, ակաթի ու կաթի պես հոգեթով» տողը, դրա համար էլ աղջկա
անունը Ակաթ էր դրել («Հո Կաթ չէի դնելու»,— ասում էր հերը), առանց իմանալու անգամ,
թե ակաթն ինչ է նշանակում։ Մի խոսքով, 1988 թվականի փետրվարի 20-ին, երբ օպերայի
բակն ալեկոծվում էր, Ակաթը Մարգարյանում ծննդաբերում էր։ 

Փաստորեն, 17 տարեկանում (թեպետ մայրը հետո բոլորին ասում էր, թե, փաստորեն, 18-ը
վաղուց է լրացել) Ակաթը մայր դարձավ։ Մանկաբարձների մի մասն օգնում էր՝ դժվար
ծնունդ էր, մյուսները՝ «Լրաբեր» ու «Վրեմյա» էին նայում ու լուրեր բերում։ Աղջիկ
ծնվեց։ 

Ակաթի հայրն աղջկա փորը կլորանալուց հետո նրանից երես էր թեքել, ոչ տեսնել էր
ուզում, ոչ խոսել, իսկ երբ իմացավ, որ աղջիկ է ծնվել՝ «իրա նման լիրբ պիտի լինի,
էլի» ասաց, ու կնոջը պատվիրեց. «Մեր տուն էլ չմտնի, բնակարան վարձիր, թող գնա իր
համար ոնց ուզում է ապրի»,— ասաց, իսկ մտքում՝ «Կապույտ աղջիկ, ակաթի...»։ «Թո՜ւ,
ակաթ էի կարծում»։ Թեպետ չգիտեր, թե ակաթն ինչ է։ Փառք Աստծո, ձեռքները քարի տակ
չէր, միսենյականոց վարձեցին. բայց դե մոր սիրտ էր, չէր դիմանում, ամեն օր գնում էր
աղջկան օգնելու՝ երեխային լողացնելու, ճաշ եփելու և այլն։ Համ էլ ամսական մի քիչ
փող էր տալիս, որ աղջիկն ու թոռը կարողանային ապրել։ Փաստորեն, հեղափոխությունն
անցավ առանց Ակաթի ակտիվ մասնակցության, թեպետ ինքը դպրոցում միշտ էլ ակտիվ աղջիկ
էր եղել՝ էլ ջոկատի խորհրդի անդամ, էլ կոմսոմոլի քարտուղարի տեղակալ։ Բայց դե
մայրանալուց հետո, մանավանդ՝ բացի իրենից հույսը մեկ էլ մոր վրա կարող էր դնել,
ինքը, փաստորեն, ակտիվանալու ոչ ժամանակ ուներ, ոչ էլ ցանկություն։
Հեղափոխությունից հետո, երբ աղջիկը, փաստորեն, արդեն երեք տարեկան էր, մանավանդ՝
երբ հիսունանոցներն ու հարյուրանոցները փոխելու պատմությունը սկսվեց, ու երբ փողի
արժեքը գնալով զրո էր դառնում, իսկ տան վարձն էլ սկսել էին դոլարով ուզել, ապրելը
դժվարացավ։ Հայրը, փաստորեն, հեղափոխության ցնցումներին չդիմանալով (մոր ասելով էր
էդպես) 1991 թվականին, աշխատանքը կառավարական ավտոպարկում կորցնելու ցավից ինֆարկտ
ստացավ ու մահացավ՝ էդպես էլ թոռանը չտեսնելով ու աղջկան չներելով։ Հոր մահից հետո
մայրն Ակաթին վերադարձրեց տուն. համ տան վարձը սկսեցին խնայել, համ էլ մայրը հանձն
առավ երեխային խնամել, եթե Ակաթը գործ գտնի։ Գործ գտավ նոր բացված տոնավաճառներից
մեկում։ Մայրանալուց հետո, հարևան տղաների ասելով, Ակաթն էլ ավելի ցանկալի,
այսինքն՝ սեքսուալ էր դարձել։ Իրենց հարևանությամբ գյուղից եկած մի աչքաբաց տղա էր
վարձով ապրում։ Նա էլ հենց գտավ գործը։ Այդ տղան սեղանիկ ուներ էդ տոնավաճառում, ու
փաստորեն, միասին էին աշխատում, գնում գործի, գալիս։ Ակաթն էդ գործին համաձայնեց
նաև այն պատճառով, որ էդ տղայի անունն էլ Արտուրիկ էր։ Դե անունը նաև
ցանկություններ էր բերում. մեկ-մեկ էլ գործից հետո, գիշերով, միասին տուն գալիս,
Արտուրիկ-2-ի մեքենայի մեջ, երբեմն նաև՝ երբ մի քիչ ավել փող էր ընկնում ձեռքներն
ու կարող էին շուկայի կողքի հյուրանոցում մի սենյակ վերցնել մի քանի ժամով... Տղայի
վարձով սենյակն էլ հարմար էր, բայց դե իրենք ամբողջ օրը աշխատում էին, ոչ շաբաթ
ունեին, ոչ կիրակի, համ էլ հարևանները բա որ հանկարծ տեսնեի՞ն... 

Մի խոսքով՝ սայթաքում էր։ Բայց հիմա արդեն զգույշ էր։ 

Հիմա կամք չուներ Արմինուսը, հիմա կյանք չուներ ու հանգիստ չուներ։ Նրա մարմնում
եղած բոլոր անոթները, անցքերը, ծակոտիկները, որոնք նրան օդ էին տալիս, հույս էին
տալիս, թեթևություն ու, վերջապես, տրամաբանելու կարողություն էին տալիս, խցանվել
էին։ Նրա մարմինը կաշկանդվել էր ու ժամ առ ժամ էլ ավելի էր կաշկանդվում. ջլերն ու
հյուսվածքները, մազանոթներն ու նյարդաթելերը թնջկվել էին մի կետում ու, գնալով,
իրենց ամբողջ ուժն ու կորովը խոլահած բերում էին այդ փակուղի կետին, ու պայթեցնելու
չափ լարում էին դառնաբեր թնջուկը։ Եվ դիմաբանում էր այդ թնջուկը չգիտես ո՞ւմ՝
աստծուն, թե սատանային, Արմինուսի՞ն, թե՞ նրա մեջ եղած մի ուրիշ բանի։ Օր ու գիշեր
մղում էր իր մոլեգնացող հոսանքը ի հեճուկս չգիտես ում և ինչի... 

Առաջ Արմինուսը տերն էր իր մարմնի ու իր ազատության, տերն էր իր կամքի ու
հանգստության։ Ու համոզված էր, որ իր կամքը իրենն էր, ու ինքը ազատ է իր
ցանկությունների մեջ։ Նրա կամքն ու ցանկությունները լույս աշխարհ եկան (այսինքն՝
այդպես էր հիշում Արմինուսը) Եդեսիայի ետնաորջերի խուլ անկյուններում։ Ո՞վ հնարեց
իրեն և գցեց այս կեղտակուր միջավայրը՝ շրջմոլիկների, մուրացկանների և ուրուկների
մեջ, մեծ հանելուկ դարձավ հետո, իսկ սկզբում դա իր սովորական կյանքն էր. այդպես էր՝
ուրեմն այդպես պիտի լիներ։ Նա գիտեր միայն, որ իրեն անվանում են հայի որդի,
Արմինուս, և այլ կերպ ինչպես կարող էին անվանել նրան, երբ ինքը հենց դա էր։ Ինչպես
Լուկրեցիան Լուկրեցիա էր, և նրա հոտը Լուկրեցիայի հոտ էր, Լուկրեցիա էր։ 

Արմինուսը երկար ժամանակ այդպես էլ կարծում էր, որ բազմաթիվ հայրեր պիտի ունենա
մարդը։ Նա իրեն հիշում էր տարբեր հայրերի ձեռքին, որոնք կանգնեցնում էին նրան
փողոցների անկյուններում, որոնք ստիպում էին նրան շուկաներում ձեռքը մեկնել,
ուտելիք կամ փող մուրալ, ու մեկը դնում էր նրա բուռը ինչ-որ բան, մյուսը՝ վերցնում։

Աշխարհը Եդեսիա՜ն էր, Եդեսիան դա՛ էր, մանկությունը դա՛ էր։ Ուրախությունները մեծ
էին, երկնքի չափ լայնարձակ, անձրևի պես թարմ, հացի պատառի նման քաղցր։ 

Տասը տարեկան Արմինուսը արդեն գիտեր ինչ բան է սերը։ Գիշերը քաղցր էր մուրացկան
կնոջ ցնցոտիապատ անկողնում։ Խորհրդավոր մթության մեջ պառավ Լուկրեցիայի հետ
ոտուգլուխ քնած Արմինուսը առավ հոգնած ոտքերի կանացի հոտը, շոյեց սրունքները, ապա
նրան ձգեց մի հուռութք, գերակա մի կարոտ, և Արմինուսը փաղաքշեց նրա ոտքերը, հոտոտեց
նրա մատնարանքները, ու բացեց աշխարհը իր համար։ Նա գրկեց Լուկրեցիայի ծնկները, ու
արթնացան ոտքերը և փարվեցին նրան, և փոքրիկ Արմինուսը տեսավ Լուկրեցիայի դեմքը՝
աչքերը չռած, ու խենթ պագշանքը նրա թոշնած շուրթերին։ Այդ գիշերվանից Արմինուսին
այլևս իր մոտից բաց չթողեց Լուկրեցիան։ Արմինուսը փողոցներում ձեռք էր մեկնում
միայն նրա՛ համար, և, նրա պահանջով, Լուկրեցիային մայրիկ էր կոչում։ Հաճախ
Լուկրեցիան կռվում էր նրա համար ետնախորշերի բնակիչների հետ՝ տղամարդկանց և կանանց,
ծեծկռտվում էր մինչև արյունլվիկ լինելը և, փախցնելով բոլորին, Արմինուսին տանում իր
հետ։ «Այս բոլորը քո պատճառով է,— ասում էր Լուկրեցիան,— քեզ տանել են ուզում չար
մարդիկ»... Փոքրիկ մուրացկանը չէր հասկանում, թե ինչու են ուզում իրեն տանել և
հարցական նայում էր կնոջը։ «Սպանել են ուզում, կորցնել են ուզում, հրեշները... Բայց
ես ոչ ոքի չեմ տա քեզ, մի՛ վախենա։ Դու չես ուզում ուրիշին, ճի՞շտ է»... 

Արմինուսը գլխով էր անում և համբուրում նրա ձեռքը։ 

Նրանք միշտ տարբեր տեղեր էին գիշերում։ Երբեմն քաղաքի նկուղներում, երբեմն՝ քաղաքից
դուրս։ Բայց երբ Լուկրեցիան կասկածում էր որևէ մեկին, վատ բան էր սպասում նրանից,
վերցնում էր տղայի ձեռքից, հեռանում ու գտնում մի ուրիշ ապաստարան։ 

Լուկրեցիան հաճախ գինովցած էր լինում և գինովցած ժամանակ ավելի էր քնքշանում
Արմինուսի նկատմամբ։ Երբ Լուկրեցիան հիվանդանում էր, հիվանդանում էր նաև Արմինուսը։
Ու միասին փաթաթվում-պառկում էին փալասների մեջ՝ մինչև կկազդուրվեին։ Լուկրեցիան
միշտ տղայից ավելի շուտ էր ոտքի ելնում։ Երբ կարմրում էր Լուկրեցիայի մարմինը,
կարմրում էր նաև Արմինուսի մարմինը։ Վերքեր էին առաջանում կնոջ մարմնին, նույն ձևի
վերքեր էին հայտնվում նաև տղայի վրա. ասես մի մարմին լինեին նրանք՝ փոքրիկ տղան և
պառավ կինը։ Միայն մի անգամ Լուկրեցիան չկարողացավ Արմինուսից շուտ առողջանալ։ Այդ
էր ու այդ, այդպես էլ մնաց։ Արմինուսը գնում էր, ձեռքը մեկնում փողոցի
անկյուններում, կամ աղբանոցում ուտեստի մնացուկ գտնում և բերում նվաղած կնոջը։ Եվ
մի օր Լուկրեցիան սառեց։ Արմինուսը հասկացավ, որ նա մեռել է, հայի որդին դիակներ
հաճախ էր տեսնում ետնախորշերում, հոտոտեց նրա մարմինը, տեսավ, որ նրա հոտն էլ էր
մահացել, թողեց Լուկրեցիային, փալասներով ծածկեց նրա մարմինը ու հեռացավ։ 

Արմինուսը մնաց մենակ։ Մանկությունն անցավ Եդեսիայի փողոցներում, քնում էր այստեղ
ու այնտեղ, որտեղ ուտելիք կար և մարդու մարմին։ 

Ժուկով ժամանակով մի գեղցի է լինում։ Էս գեղցին մի գարնանային օր որոշում է իրենց
գեղի կողքի առվից ձուկ բռնի, ուտի, կշտանա։ Ուռկանը գցում է առուն, հետ քաշում, մեկ
էլ ինչ. պարզվում է կեռին մի ոսկե ձուկ է ռաստվել։ Ոսկե, և, ըստ երևույթին, բավական
դեբիլ ձուկ, քանի որ կապուտակ օվկիանոսում գտնվող իր պապենական պալատը, իր
ծառաներին ու իր արքայավայել ուտեստները թողած՝ հոսանքնիվեր լողալով հասել էր Աղստև
գետը լցվող մի ինչ որ անհայտ առու ու էնտեղ փորձել համտեսել էն գեղցու կողմից իր
կարթի ժանգոտած կեռին հագցրած մի լղար անձրևորդի։ 

Էս ձուկը մարդկային լեզվով, բայց ահագին ցածր տոնայնությամբ (քանի որ ձայնալարերը,
համապատասխանաբար, մարդկայինից փոքր էին) ասում է, թե. ա՛յ գեղցի, ինձ բաց թող, քո
ամենանվիրական երեք ցանկությունները կիրականացնեմ։ 

Գեղցի դու գեղցի. թե՝ հորս ազիզ արև ամենանվիրական ցանկությունս էն ա, որ
մարդամեկին պիտի բերդերում փտացնեմ։ Ձուկը աչքերը պլզում է գեղցու վրա. երևի նոր է
հասկանում, թե ում ձեռքն է ընկել ու փոշմանում Աղստև գետը ընդհանրապես մտնելու
համար։ Բայց դե պայմանը պայման է։ «Լավ», ասում է ձուկը, «Էն երկուսն էլ ասա ու
բրախի գնամ»։ «Ցանկություն համար երկու. ուզում եմ թագավոր դառնամ, էս երկիրը ես
կառավարեմ, կուշտ փոր հաց ուտեմ ու աշխարհ տեսնեմ»։ «Օ-քեյ». ասում է աշխարհ տեսած
ձուկը։ «Ցանկություն համար երեք. ուզում եմ իմ գեղացիք էն լեռնցիքի պես դուխով
դառնան, որ թասիբներին էլ կպնող չլինի»։ «Հասկանում եմ». հոգոց է հանում լեռնցիքի
ձեռքից ահագին քաշված ձուկը, հետո Նեպտունի արևով, օվկիանոսի կապուտակ գույնով, իր
սաղուսատկածով երդվում, թե գեղցու ասածները կանի։ 

Գեղցին ձկանը վեր է գցում առուն։ Վեր գցելուն պես էս ձուկը, իր խոսք տվածի
համաձայն, յուր ձկնային ուղեղում շուտասելուկի պես կրկնում է գեղցուն տված
խոստումները, դրանց հավելելով լատինական ծեծված ասացվածքներ, որոնք, ինչպես
պարզվում է, կախարդական նշանակություն ունեն։ Բայց քանի որ ձուկը, ինչպես վերևում
գուշակեցինք, կատարյալ դեբիլ էր, լատինական ասացվածքներն էլ կիսատ պռատ է հիշելուց
լինում ու արդյունքում ստացվում է մի բոլոլա ու ահավոր բազար... 

Թողնենք ոսկե ձկանը էն առվի ցեխում անհույս լռված, դառնանք գեղցուն, որ թրքոտ
տրեխներով վերադառնում է իր տունը, իր կնկա մոտ։ Մտնում է տուն, ու ինչ տեսնի.
տունը վերածվել է պալատ (իհարկե՝ գեղցիական չափանիշներով), կնկա կոտրած տաշտակը՝
ծագող արևի երկրի մայրու ծառից սարքած մի հոյակապ կառք, տան հավն ու ճիվը արքայական
ասպազենքով թիկնապահների են վերածվել՝ ականջներին պարուրաձև զրթիկներ, խոսելիս էլ
զապոնկաների հետ են խոսում ու անընդհատ խշշխշշացնում։ 

Գեղցին աշխարհով մին է լինում, տնեցիքին, հեռու-մոտիկ հարազատ-բարեկամներին (բացի
մեկից, ում փող էր պարտք. էդ մեկին բռնել է տալիս), աներձագ-բաջանաղներին լցնում է
արքայական կառքը ու թագավորանիստ մայրաքաղաք, ու՞ր ես, եկա։ 

Հասնում է թե չէ, զորք է ղրկում թշնամուն շղթայակապ բերդը տանելու։ Բայց հիշում եք
չէ՞, որ ձուկը դեբիլ էր։ Խոստացածի կեսը պատշաճ արել էր (homo homini...), էն մի
կեսը՝ անճոռնի ու կիսատ (lupus lapis est)։ Արդյունքում բռնելը՝ բռնում են, համա
կարում չեն մի խելքը գլխին դատավոր գտնեն ողջ տերությունումը, որ էդ լեռնցի
թշնամուն մարդավայել դատի, տանեն կախեն, իրենք նրանից պրծնեն, նա էլ՝ սրանցից։ 

Ու, դարձյալ, քանի որ ձուկը դեբիլ էր (հալալ քուր-աղբոր մերձեցումից գոյացած
ձկնկիթից էր սերում), գեղցու կառավարումն էլ մեղմ ասած՝ իդեալական չէր (si vis
pacem pachik para bellum)։ Ու էդպես էլ դեբիլավարի երկիրը կառավարում էին։ Բայց
չմոռանաք, հա՜, սաղ էն դեբիլ ձուկն էր մեղավոր։ Լատիներենի դասերից թռել էր։ 

Գեղցու համագեղացիքը, համա, շատ էլ ոգևորվել էին իրենց տեղական գեղցու անակընկալ
հաջողություններից ու համոզված էին, որ իրենց ապրուստը այլևս հեշտությամբ են
հոգալու։ Համա դեբիլ կառավարիչների կառավարած երկրին ոչ մի կախարդություն չի օգնի.
ապրուստը գնալով վատանում էր (անկախ արքայական հաշվիչ պալատի լավատեսական
հաշվարկներից), երաշտն էն կողմից էր վրա տալիս, կողքի հարևաննին՝ էն։ Գեղացիքն էլ
որոշեցին, որ իրենց գլխի ճարը իրենք պիտի տեսնեն։ Դուխ հավաքեցին ու գնացին
արքայական որսատեղին թալանելու։ Ճամփին արքայական զորքին ու եգերներին մի լավ
քոթակեցին, որսատեղին ավիրեցին ու գնացին իրենց տներով։ Դու մի ասա էս ցանկության
վրից էն դեբիլ ձուկը In vino veritas-ի փոխարեն մրմնջացել էր In vino varitas, ու
գեղցու էս նվիրական ցանկությունն էլ հաջողությամբ վարի տվել։ 

Վերադառնանք ձկանը... խեղճ ձուկը ցեխի մեջ լռված խռխռացնում էր, տանջվում ջրի
պակասից ու, առավել՝ խղճի խայթից, քանի որ միտն եկել էր, որ գեղցուն մոռացել էր
զգուշացնի, թե երեք ցանկությունների ազդեցությունը կես բյուր օր է (ի վերջո
էներգիայի պահպանման օրենքը նույնիսկ Նեպտունի ժառանգները չեն կարող փոխել), ինչից
հետո կառքն էլի տաշտակ է դառնալու, թիկնապահները՝ հավ, վեզիրն էլ՝ դդում։ Իսկ
բերդից դուրս եկած թշնամին, խաբված խալխն ու հիասթափված երևելի մեծամեծները (ում
հարազատներին գեղցին բանտարկությամբ էր սպառնում, ինչ է թե խալխի մտքով իսկ չանցնի,
թե գեղցին մեծամեծների դուռն էլ էր գնացել օժանդակություն ստանալու խնդրանքով) դեռ
հաշիվ պիտի պահանջեն։ 

Երկնքից ընկավ երեք բամիա (Hibiscus esculentus, փիփերթազգիների (մոլոշազգիներ,
տուղտազգիներ) ընտանիքի միամյա բույս), քանի որ էս ախմախ հեքիաթի վերջում նույնիսկ
Լարսի ոլորաններում մի ամիս լռված ու փտած խնձոր դժվար թե ընկներ։ Մինը՝ գեղցուն,
որպես հիշեցում, որ երազանքներն իրականանում են խելքի, նվիրումի ու
աշխատասիրության, ոչ թե պատահականությունների ու նախկին դաժան արքաների նկատմամբ
եղած ատելության հաշվին։ Մինը՝ խալխին, որ դեբիլ ձկան կիսատ-պռատ կախարդությունների
զոհ չդառնա ու մտածել սովորի, մինն էլ էս բլոգի հեղինակին, որ ժանգոտած բլոգը
ճահճից հանի ու ավելի պակաս հոռետեսությամբ նայի ապագային։ 

Օրհուսում գրողների մի նոր խումբ է ստեղծվել։ Էսօր առաջին հանդիպումն էր, որի
ընթացքում լիքը զրույցներից բացի նաև մի փոքր վարժություն արեցինք։ Էս էլ իմ գրածն
է՝ թարգմանված հայերեն։ 

- Քո երկիրը մահմեդակա՞ն է։ 

- Ինչպիսի՞ն է կլիման քո երկրում։ 

- Ի՞նչ լեզվով են խոսում քո երկրում։ Քո երկիրը. ասես այն անուն ու տեղ չունի ու
այնքան անկարևոր է, որ մարդիկ չեն էլ բարեհաճում անունը հիշել։ 

Երբ ինչ-որ մեկն ասում է՝ քո երկիրը, ինձ թվում է՝ պարզապես քաղաքավարություն են
անում։ Ես անտեսանելի եմ դառնում, փոքրանում, կորցնում դեմքս ու արժեքս, զրուցելու
համար անպիտան դառնում և սկսում եմ կարճ պատասխաններ տալ, որ զրույցը դադարի։
Որովհետև երբ այն կոչվում է քո երկիր, նշանակում է՝ պարզապես սմոլ թոք ես անում,
իսկ երբ մեկն իսկական անունն է գործածում, նշանակում է անկեղծորեն հետաքրքրված են,
իսկապես ուզում են ճանաչել քեզ։ 

Բայց որ ավելի վատ է, երբեմն քո երկիրը փոխարինվում է Ալբանիայով, Ռումինիայով կամ
նույնիսկ Ադրբեջանով։ Ուղղում ես նրանց։ Ներողություն են խնդրում։ Խոստովանում են,
որ աշխարհագրությունից վատ են։ Բոլորն էլ աշխարհագրությունից վատ են, երբ խոսքը իմ
երկրի մասին է։ 

Ես չգիտեմ՝ որն է իմ երկիրը։ Ես հայկական անձնագիր ունեմ, ծնողներս հայ են։ Բայց ես
ծնվել եմ մի երկրում, որն այլևս գոյություն չունի, մի քաղաքում, որն այսօր մի
պետության մայրաքաղաք է, որտեղ չափահաս տարիքում ոտք չեմ դրել։ Ես ինքս ինձ գտել եմ
Չեխիայում։ Դեպրեսվել եմ Գերմանիայում։ Ուժասպառ եմ եղել Ֆինլանդիայում։
Ազատությունը զգացել եմ Նիդեռլանդներում։ Երգել եմ Իռլանդիայում։ Սիրտս կոտրվել է
Իսլանդիայում, ապաքինվել՝ Մալթայում։ Սիրել եմ Դանիայում։ Իսկ իմ տունը Կոպենհագենի
արևմուտքում Թոնդերգեյդ տասնմեկ հասցեի մի պստիկ բնակարան է, որտեղ մեր
հայկական-դանիական աշխարհն ենք ստեղծել։ 

Այնպես որ, եթե մյուս անգամ հիշատակեք քո երկիրը, հարցնելու եմ՝ որ մեկը։ 

Երեք տարի բաղնիքս չէր սարքվում: Փողը հավաքում, հավաքում էի, հավաքվում էր՝
մտածում էի՝ ավել գումար է, հիվանդ երեխա է, չգիտեմ ինչ է, դրա համար է...: 

Ինչու եմ ասում սա: 

Ինչ-որ գումար կարելի է ավելացնել միշտ էլ: Մի ընտանիքի մասին էի կարդացել, որ տատի
թոշակով էին միայն ապրում, աշխատանք չէին գտնում, բայց տան հարսը խտացրած կաթ էր
«ձեռք բերել», ուրիշ երեխայի էր տվել...: Տատին հարցրել էին ինչով օգնենք, ասել էր՝
ալյուր... ու ամաչել էր: 

Մարդն ուզում է կարևոր լինի՝ ինքնաբավ լինի, իր ընտանիքը ինքնուրույն պահի, ... իր
որդուն հպարտությամբ ուղարկի բանակ, իր զավակների, ծնողների, իր առողջության մասին
ինքնուրույն հոգա...: Սա նվազագույնն եմ ասում: 

Մարդն ուզում է իրացվի որպես մարդ: 

Գուցե նաև դրա համար միշտ էլ, նույնիսկ եթե մարդը մուրացիկ է կամ տատի թոշակով
ապրող, մի խտացրած կաթ, կամ մի հազար դրամ «ավելացնի»՝ ինքն իր աչքին մարդ մնալու
համար: 

Բայց նրանք, ում անընդհատ օգնում են՝ ճնշված են ապրում, նրանք, ովքեր ավել գումար
են գտնում իրենց ունեցածի մեջ՝ մեղքի զգացումով են ապրում: 

ՉԻ ԿԱՐԵԼԻ հասարակությանը, մարդկանց, մարդուն,... ստիպել մեղքի զգացումով ապրել՝
օգնել, թե այս մի անգամ չօգնելու,... ավել է գումարը, թե ինքն արժանի է մի շոր իրեն
գնելու,... կամ՝ ինքը ինչը չի արել ճիշտ, որ այդքան ուրիշների օգնության կարիք
ունի... այս մտքերով ապրել ստիպել՝ ՉԻ ԿԱՐԵԼԻ: 

Թե չէ՝ հազար դրամ կամ խտացրած կաթ կարելի է ավելացնել, դա չի...: 

Հա, կարելի է երկու շալվար, չորս բլուզով ապրել, հարսանիքի շորեր չունենալ,...
կարելի է միրգը քիչ ուտել, միսը՝ շաբաթը մեկ,... գուցե կարելի է և ծնողների տունը
չվերանորոգել,... հա, կարելի է զուսպ ապրել, շատ զուսպ,... Բայց հարց է՝ ինչու
այդպիսի կյանք ապահովող ու այդպիսի կյանք պարտադրող իշխանությունները չեն ուզում
իրենց գովազդած կյանքով ապրել: 

«Իմ քայլը» դաշինքի քաղաքապետի թեկնածու Հայկ Մարությանը Նուբարաշենում քարոզչական
հանրահավաքի ժամանակ հայտարարել է. «Ես չեմ ուզում, որ Նուբարաշեն ասելով հիշենք
աղբանոցը, գժանոցը, բոլոր «ոց»-երը»: Հայկը, թող թույլ տրվի ասել, համը հանել է
ուղղակի: Ինքը արդեն գիտի, մատնացույց է անում մի հիմնարկ, որը «սիրո և
համերաշխության» միջավայրից դուրս է: Հայկը չի խոսում մի հիմնարկից, որի հանդեպ
պետությունն ունի պարտավորություններ, նա խարանից է խոսում: 

Իսկ ի՞նչ է «գժանոցը»: Այն հոգեբուժարանի այլընտրանքը չէ, այլ՝ մտածողություն: Էդ
բառն ասողն արդեն իր «ձեռքի» տակ ունի մարդկանց մի խումբ, որոնք իր ողորմածության
դաշտից դուրս են: Ինքը նրանց համար ոչինչ չունի անելու: Ինքը կանգնած է էդ մարդկանց
գոյության իրավունքը վիճարկելու շեմին, որովհետև ասելով, որ «Նուբարաշենը միայն
գժանոցը չէ», ցույց է տալիս, որ, համենայնդեպս, այդ հիմնարկը խելքը գլխին մարդկանց
անունն արատավորող, բնակավայրի վրա ստվեր գցող հիմնարկ է: Էս տղան դեռ պետք է
սովորի ի գիտություն ընդունել մարդկանց ողբերգությունները, որոնք կարող են
հանգեցնել հոգեկան խնդիրների: Կարծեմ այդպիսի խնդիրներ ունեցողների դերեր է
խաղացել, «կոկորդիլոս է քշել» լոգարանից: 

Ի՞նչ է նշանակում՝ Նուբարաշենը միայն գժանոցը չէ: Գժանոցը դատավճիռ է,
հոգեբուժարանը՝ ոչ: Մի կարգին բժիշկ կամ հոգեբան խորհրդատու չկա՞ Հայկի կողքը, որ
նրան ինչ-որ հասկացությունների նշանակությունը բացատրի: Այդպես վաղը վատ տեսնողները
կդառնան քոռեր, դժվար քայլողները՝ թոփալներ, խոսելու հետ խնդիրներ ունեցողները՝
լալեր, լսելու խնդիրներ ունեցողները՝ քյառեր: Ես հասկանում եմ, որ հեղափոխությունը
նաև քաոս է, բայց էդ քաոսն իր մեջ է առնում մարդկանց, որոնք Հայկի նման պաշտպանված
չեն: Նրանց գուցե ծեծում են այդ հիվանդանոցում, գուցե, ինչն ավելի հավանական է,
մարդու տեղ էլ չեն դնում: 

Մհեր Մկրտչյանի կինը Սևանի հոգեբուժարանում մի անգամ ինձ ասաց՝ Մհեր, գիտե՞ս, ես
հասկանում եմ, որ հոգեբուժարանում եմ և այստեղից պրծում չունեմ, բայց ես գիժ չեմ,
որովհետև դեռ հայելու մեջ նայում եմ ինձ, հիշում եմ իմ հմայքը, խաղում եմ իմ
դերերը: «Ես չեմ գժվել,- ասաց Դոնարան,- ես դեռ գիտեմ, որ այստեղից դուրս էլ մարդիկ
կան»: 

Հայկը չգիտի, որ հոգեբուժարանում մարդիկ են: Չգիտի, որ ինչ-որ մեկի սիրած աղջիկն է
այնտեղ պառկած, որի հետ կապված հրաշալի պատմությունները դեռ փոթորկում են
հիվանդանոցի պարսպից այս կողմ ապրող ինչ-որ 40-ամյա մեկի ներաշխարհը: Այնտեղ պառկած
է մեկի հայրը, որի հոգեկան աշխարհը խախտվել էր սեփական խղճի ծանրությունից: Այդ
մարդը մեկ տասնամյակ առաջ Նոր տարվա առաջին օրերից մեկում անընդհատ լացում էր, երբ
իրեն նարինջ էին հյուրասիրում, հայրիկ էին ասում, փորձում էին հասկանալ իր
պատմությունը: «Տղաս,- ասում էր նա,- մի արա նման բան, շատերը այստեղ պատմություն
չունեն»: Հիվանդանոցում ինձ ասեցին, որ այդ մարդը հիվանդ է «երախտագիտության
զգացումով»: Շնորհակալ է հենց միայն իրեն ուղղված որևէ հայացքի համար: Սրված
երախտագիտություն ուներ այդ մարդը: Ինքը բախումն էր աշխարհին երախտապարտ լինելու և
դրան ոչնչով հակադրել չկարողանալու: Հենց դա էլ հիվանդացրել էր նրան: Այսպիսի
մարդիկ կան «գժանոցում»: 

Հայկը մտել է մարդկանց մեջ: Նա արդեն չի խաղում: Եվ ինչպես հիմա է պարզ դառնում,
կյանքի ու խաղի բառերը տարբեր են: Թեպետ երկուսում էլ լավագույնը լինելու համար
պետք է երևաս լավագույն զգացումներով: Կյանքում մարդուն գիժ հռչակելը զվարճալի չէ:
Որովհետև այդ պահից հարց է, թե ով է գիժը: 

Հանուն Հայաստանի Հանրապետության 

Հայաստանի Հանրապետության Սահմանադրական դատարանի ո ր ո շ ո ւ մ ը 

ՀՀ Նախագահի թեկնածու Լևոն Տեր-Պետրոսյանի դիմումի հիման վրա` 2008թ. ՀՀ Նախագահի
ընտրություններում ՀՀ Նախագահի թեկնածուի համար առաջացած խոչընդոտներն
անհաղթահարելի ճանաչելու վերաբերյալ գործով 

Քաղ. Երևան 11 փետրվարի 2008թ. 

Հայաստանի Հանրապետության սահմանադրական դատարանը՝ կազմով Գ. Հարությունյանի
(նախագահող), Կ. Բալայանի, Հ. Դանիելյանի, Ֆ. Թոխյանի, Վ. Հովհաննիսյանի, Զ.
Ղուկասյանի, Հ. Նազարյանի (զեկուցող), Ռ. Պապայանի, Վ. Պողոսյանի, մասնակցությամբ՝
դիմողի ներկայացուցիչներ Ռուբեն Թորոսյանի, Արտակ Զեյնալյանի, Ռոբերտ Սանոյանի,
համաձայն ՀՀ Սահմանադրության 100 հոդվածի 4-րդ կետի, 101 հոդվածի 9-րդ կետի,
«Սահմանադրական դատարանի մասին» ՀՀ օրենքի 44 և 75 հոդվածների, դռնբաց նիստում
բանավոր ընթացակարգով քննեց «ՀՀ Նախագահի թեկնածու Լևոն Տեր-Պետրոսյանի դիմումի
հիման վրա` 2008թ. ՀՀ Նախագահի ընտրություններում ՀՀ Նախագահի թեկնածուի համար
առաջացած խոչընդոտներն անհաղթահարելի ճանաչելու վերաբերյալ» գործը: 

Գործի քննության առիթը ՀՀ Նախագահի թեկնածուի 07.02.2008թ. դիմումն է ՀՀ
սահմանադրական դատարան: 

Լսելով գործով զեկուցողի հաղորդումը, դիմողի ներկայացուցիչների բացատրությունները,
հետազոտելով գործում առկա փաստաթղթերը, Հայաստանի Հանրապետության սահմանադրական
դատարանը Պ Ա Ր Զ Ե Ց . 

1. Դիմող կողմը գտնում է, որ «2008թ. ՀՀ Նախագահի ընտրություններում ՀՀ Նախագահի
թեկնածու Լևոն Տեր-Պետրոսյանից անկախ պատճառներով, արդեն իսկ, առաջացած
խոչընդոտներն անհնարին են դարձնում նրա հետագա մասնակցությունը ՀՀ ընտրական
օրենսդրությամբ սահմանված ընտրական գործընթացներին»: Որպես պատճառ, մասնավորապես,
ներկայացվում է, որ «Հանրային հեռուստառադիոընկերությունը, «Հ1»
հեռուստաընկերության «Հայլուր» ծրագրի միջոցով, ՀՀ օրենսդրության (Ընտրական
օրենսգրքի 18-րդ, 20-րդ և 22-րդ, ինչպես նաև, «Հեռուստատեսության և ռադիոյի մասին»
օրենքի 11-րդ և 28-րդ հոդվածներ) պահանջների կոպիտ խախտումներով, երեք ամիս
շարունակ առ այսօր, հակաքարոզչական զանգվածային հաղորդումներ է հեռարձակել ՀՀ
Առաջին Նախագահ, ՀՀ Նախագահի առաջադրված և գրանցված թեկնածու Լևոն Տեր-Պետրոսյանի
նկատմամբ»: 

Դիմողը մի շարք այլ փաստարկների հետ մեկտեղ, նշում է նաև, որ «Հանրային
հեռուստատեսությամբ նախընտրական քարոզչության համար թեկնածուներին տրամադրված և
հեռուստալսարանի համար շատ անհարմար ժամանակը, որևէ հնարավորություն չի տալիս անգամ
մեղմացնել «Հայլուր»-ի հակաքարոզչությունը»: Վկայակոչելով նախընտրական քարոզչության
ընթացքում թեկնածուի վստահված անձանց կողմից ձեռնարկված առանձին քայլերը, շեշտվում
է, որ «ՀՀ Նախագահի թեկնածու Լևոն Տեր-Պետրոսյանի նախընտրական շտաբը ձեռնարկել է ՀՀ
օրենսդրությամբ սահմանված բոլոր հնարավոր միջոցները` կանխելու Նախագահի թեկնածուի
նկատմամբ իրականացվող օրինախախտումները կամ վերացնելու դրանց հետևանքները, սակայն
այդ նախաձեռնությունները որևէ դրական արդյունքի չեն բերել»: 

Դիմողի կողմից որպես խոչընդոտ է դիտարկվում այն, որ «Մեր երկրի ընտրություններում
առաջին անգամ թեկնածուներից մեկը հայտնվել է այնպիսի իրավիճակում, որ իրենից անկախ
պատճառներով չի կարողանում մյուս թեկնածուների հետ հավասար պայմաններով նախընտրական
քարոզչություն իրականացնել, այն է` հաղթահարել իր նկատմամբ կիրառված նախադեպը
չունեցող պետական հակաքարոզչության հետևանքները և մասնակցել ՀՀ ընտրական
օրենսդրությամբ սահմանված ընտրական գործընթացներին»: 

Դիմողը խնդրում է սահմանադրական դատարանին` «2008թ. ՀՀ Նախագահի ընտրություններում
ՀՀ Նախագահի թեկնածու Լևոն Տեր-Պետրոսյանի համար առաջացած խոչընդոտները ճանաչել
անհաղթահարելի»: 

Դիմումին կից սահմանադրական դատարան են ներկայացվել դիմողի փաստարկներին առնչվող
նյութեր: 

2. Սահմանադրական դատարանն արձանագրում է, որ «Հանրապետության Նախագահի
թեկնածուներից մեկի համար անհաղթահարելի խոչընդոտներ առաջանալու» դրույթը
նախատեսված է ՀՀ Սահմանադրության 52 հոդվածում, համաձայն որի` Հանրապետության
Նախագահի ընտրությունը հետաձգելու և նոր ընտրություն նշանակելու երկու հնարավոր
դեպք է նախատեսված: Նախ` խոչընդոտի բնույթի գնահատման արդյունքում, երբ
Հանրապետության Նախագահի թեկնածուներից մեկի համար անհաղթահարելի խոչընդոտներ են
առաջացել ու դրանք չեն վերացել, երկրորդ` իրավունքի ուժով` մինչև քվեարկության օրը
թեկնածուներից մեկի մահվան դեպքում: Ընդ որում, ՀՀ Սահմանադրության 100 հոդվածի
4-րդ կետի համաձայն` ՀՀ Նախագահի թեկնածուներից մեկի համար առաջացած խոչընդոտի
բնույթի գնահատումը` դրա անհաղթահարելի ճանաչման կամ չճանաչման առումով, վերապահված
է սահմանադրական դատարանի իրավասությանը: 

Սահմանադրության 52 և 100 (կետ 4) հոդվածների պահանջներից ելնելով «Սահմանադրական
դատարանի մասին» ՀՀ օրենքի 75 հոդվածի 5-րդ մասը սահմանել է. «Սահմանադրական
դատարանը կարող է անհաղթահարելի ճանաչել այն խոչընդոտները, որոնք արդեն իսկ
առաջացել են և տվյալ թեկնածուից անկախ պատճառներով անհնարին են դարձնում նրա հետագա
մասնակցությունն ընտրական գործընթացներին»: 

3. Անդրադառնալով «Հանրապետության Նախագահի թեկնածուներից մեկի համար առաջացած
անհաղթահարելի խոչընդոտ» դրույթի սահմանադրաիրավական բովանդակությանը,
սահմանադրական դատարանը նշում է, որ այդ դրույթի իրավական նախադեպն սկզբնավորվել է
ֆրանսիական սահմանադրաիրավական պրակտիկայում, համաձայն որի` «անհաղթահարելի
խոչընդոտը» մեկնաբանվում է որպես Նախագահի թեկնածուներից մեկի կոնկրետ վիճակով
պայմանավորված ընտրական գործընթացին անձամբ նրա հետագա մասնակցության
անհնարինություն: 

Այս ինստիտուտը կիրառվում է բացառապես Նախագահի թեկնածուների նկատմամբ` նկատի
ունենալով, որ նախագահական նոր ընտրությունների անհրաժեշտությունը պայմանավորվում է
ոչ թե ընտրապայքարի վիճահարույց խնդիրներով, այլ վիճակի անհաղթահարելիությամբ`
թեկնածուի այնպիսի վիճակով, որի պատճառով վերջինս անկարող է մասնակցել ընտրական
հետագա գործընթացներին: 

Սահմանադրական դատարանը գտնում է, որ ընտրական գործընթացում տեղ գտած հնարավոր
օրինախախտումների ու դրանցով պայմանավորված վիճահարույց խնդիրների լուծման համար
օրենքով նախատեսվում են վերջիններիս բացահայտման, գնահատման ու վերացման կոնկրետ
ընթացակարգեր` հստակեցնելով ժամկետները և տարբեր իրավասուբյեկտների
լիազորությունները: ՀՀ Սահմանադրության 52 հոդվածի, 100 հոդվածի 4-րդ կետի, ինչպես
նաև «Սահմանադրական դատարանի մասին» ՀՀ օրենքի 75 հոդվածի իրավակարգավորման
առարկայի շրջանակներում «Նախագահի թեկնածուի համար առաջացած անհաղթահարելի
խոչընդոտ» դրույթի սահմանադրաիրավական բովանդակությունը հանգում է այլ բանի: Այն
ենթադրում է, որ Հանրապետության Նախագահի թեկնածու գրանցվելու պահից մինչև
Հանրապետության Նախագահի ընտրության օրվան նախորդող ութերորդ օրը տևող
ժամանակահատվածում Հանրապետության Նախագահի թեկնածուի կամքից անկախ նրա հետ կապված
այնպիսի վիճակ է առաջացել, որն այդ ժամանակահատվածում օբյեկտիվորեն անհնարին է
հաղթահարել, և որը գործնականում նրան զրկել է ընտրական գործընթացին հետագա
մասնակցելու հնարավորությունից: 

4. Դիմողը հիմնականում փաստում է, որ թեկնածուներից մեկը հայտնվել է այնպիսի
իրավիճակում, որ «...իրենից անկախ պատճառներով չի կարողանում մյուս թեկնածուների
հետ հավասար պայմաններով նախընտրական քարոզչություն իրականացնել», նկատի ունենալով,
որ Հանրային հեռուստառադիոընկերությունը, «Հ1» հեռուստաընկերության «Հայլուր»
ծրագրի միջոցով, ՀՀ օրենսդրության պահանջների կոպիտ խախտումներով շարունակաբար
հակաքարոզչական զանգվածային հաղորդումներ է հեռարձակել իր նկատմամբ: Սահմանադրական
դատարանն արձանագրում է, որ ՀՀ ընտրական օրենսգրքի 18 հոդվածի 1-ին մասի համաձայն
պետությունն է ապահովում քաղաքացիների նախընտրական քարոզչության ազատ իրականացումը:
Օրենքի պահանջն է նաև, որ նախընտրական քարոզչությունն իրականացվում է հավասար
հիմունքներով: Նույն հոդվածի 3-րդ մասը սահմանում է, որ զանգվածային լրատվության
միջոցներից օգտվելու համար թեկնածուներին երաշխավորվում են հավասար պայմաններ`
եթերաժամանակ կամ ծավալ, սակագին և այլն: 

Միաժամանակ, ՀՀ ընտրական օրենսգրքի 20 հոդվածը սահմանում է, որ Հանրային
հեռուստաընկերությունը և հանրային ռադիոն պարտավոր են հավասար պայմաններ ապահովել
ընտրություններին մասնակցող բոլոր թեկնածուների համար: Հանրային
հեռուստաընկերությամբ և հանրային ռադիոյով հեռարձակվող լրատվական հաղորդումներում
թեկնածուների կողմից իրականացվող նախընտրական քարոզարշավի վերաբերյալ պետք է
ներկայացվի անկողմնակալ և գնահատականներից զերծ տեղեկատվություն` ապահովելով արդար
ու հավասար պայմանների պահպանումը: Դրա ապահովմանն առնչվող մի շարք
լիազորություններ նախատեսված են նաև «Հեռուստատեսության և ռադիոյի մասին» ՀՀ
օրենքով: 

ՀՀ ընտրական օրենսգիրքը սահմանել է նաև նախընտրական քարոզչության նկատմամբ
վերահսկողության կարգը (հոդվ. 20, մաս 9), համաձայն որի. «Հեռուստաընկերությունների
և ռադիոընկերությունների կողմից նախընտրական քարոզչության սահմանված կարգի կատարման
նկատմամբ վերահսկողությունն իրականացնում է Հեռուստատեսության և ռադիոյի ազգային
հանձնաժողովը, որը նախընտրական քարոզչության սահմանված կարգի խախտումներ
հայտնաբերելու դեպքում իրավասու է դիմելու դատարան: Կենտրոնական ընտրական
հանձնաժողովն իրավասու է խախտումների վերաբերյալ կարծիք ներկայացնելու դատարան»:
Բացի դրանից, ՀՀ ընտրական օրենսգրքի 41 հոդվածի 1-ին մասի 5-րդ կետը սահմանում է,
որ կենտրոնական ընտրական հանձնաժողովը «վերահսկում է զանգվածային լրատվության
միջոցների կողմից քարոզչության համար սահմանված հավասար հնարավորությունների
ապահովումը»: Միաժամանակ, համաձայն Հայաստանի Հանրապետության վարչական
դատավարության օրենսգրքի 25-րդ գլխի դրույթների` ընտրական իրավունքի պաշտպանության
վերաբերյալ գործերի վարույթն իրականացնում է ՀՀ վարչական դատարանը` հիշյալ
օրենսգրքի 143-150 հոդվածներով սահմանված կարգով: 

5. Սույն գործը դատաքննության նախապատրաստելու ընթացքում ՀՀ վարչական դատարանից, ՀՀ
կենտրոնական ընտրական հանձնաժողովից և Հեռուստատեսության և ռադիոյի ազգային
հանձնաժողովից պահանջված տեղեկանքները վկայում են, որ դիմողի վստահված անձը
սահմանադրական դատարան դիմելու օրը` 2008թ. փետրվարի 7-ին, դիմումում շարադրված
փաստերով հայցադիմում է ներկայացրել ՀՀ վարչական դատարան: Հեռուստատեսության և
ռադիոյի ազգային հանձնաժողովն իր 07.02.2008թ. թիվ 01-17 գրությամբ սահմանադրական
դատարանին տեղեկացրել է, որ «07.02.2008թ. հանձնաժողովը ստացել է ՀՀ Նախագահի
թեկնածու Լևոն Տեր-Պետրոսյանի վստահված անձ Արտակ Զեյնալյանի կողմից ՀՀ վարչական
դատարան ներկայացված գործողության կատարման հայց նախընտրական քարոզչության
սահմանված կարգի նկատմամբ հսկողություն իրականացնելու մասին»: Նույն գրությամբ
տեղեկացվում է նաև, որ 06.02.2008թ. ՀՀ Նախագահի թեկնածու Լևոն Տեր-Պետրոսյանի
նախընտրական շտաբի կողմից նույնպես ստացվել է դիմում-առաջարկություն, որը վերցվել է
ուսումնասիրության: 

ՀՀ սահմանադրական դատարան ներկայացված փաստարկների շրջանակներում 2008թ. փետրվարի
6-ին ՀՀ Նախագահի թեկնածուի վստահված անձի կողմից դիմում-առաջարկություն է
ներկայացվել նաև ՀՀ կենտրոնական ընտրական հանձնաժողով: 

Սահմանադրական դատարանը գտնում է, որ ՀՀ Նախագահի թեկնածուի վստահված անձանց այդ
գործողություններն իրավաչափ են, բխում են օրենքի վերոհիշյալ պահանջներից, և ՀՀ
կենտրոնական ընտրական հանձնաժողովի, Հեռուստատեսության և ռադիոյի ազգային
հանձնաժողովի, ինչպես նաև ՀՀ վարչական դատարանի խնդիրն է իրենց իրավասության
շրջանակներում, օրենքով սահմանված կարգով ու ժամկետներում ապահովել զանգվածային
լրատվամիջոցների կողմից ՀՀ ընտրական օրենսգրքի և «Հեռուստատեսության և ռադիոյի
մասին» ՀՀ օրենքի պահանջների հստակ կատարումը: Այս հարցում ցանկացած ձևական
մոտեցում անվստահություն կարող է առաջացնել ընտրական գործընթացի նկատմամբ: 

Միաժամանակ, նախընտրական քարոզչության գործընթացի շրջանակներում ՀՀ Նախագահի
թեկնածուի վստահված անձանց վերոնշյալ գործողությունները, ինչպես նաև թեկնածուի
կողմից նախընտրական քարոզչության շարունակման փաստը վկայում են, որ ոչ թե առկա են
անհաղթահարելի խոչընդոտներ, այլ այդ գործընթացի շրջանակներում առաջ է քաշվում
նախընտրական քարոզչության օրինականության ապահովման հետ կապված վեճ, որն օրենքով
սահմանված կարգով արդեն իսկ ներկայացվել է ընտրությունների այս փուլում դրանց
գնահատման և լուծման իրավասությունն ունեցող վերոհիշյալ մարմիններին: 

Սահմանադրական դատարանն անհրաժեշտ է համարում նաև ընդգծել, որ ՀՀ Սահմանադրության և
«Սահմանադրական դատարանի մասին» ՀՀ օրենքի հիշյալ հոդվածներում խոսքը վերաբերում է
ՀՀ Նախագահի թեկնածու իրավասուբյեկտին: Այսինքն` այն անձին, ով օրենքով սահմանված
կարգով առաջադրվել, գրանցվել և ձեռք է բերել ՀՀ Նախագահի թեկնածուի իրավական
կարգավիճակ: Այս առումով, դիմողի բերած այն փաստարկները, որոնք առնչվում են ՀՀ
Նախագահի թեկնածուի գրանցմանը նախորդող գործընթացներին, անմիջականորեն չեն
վերաբերում սույն գործով սահմանադրական դատարանին ներկայացված խնդրանքին: 

Ելնելով գործի քննության արդյունքներից և ղեկավարվելով Հայաստանի Հանրապետության
Սահմանադրության 52 հոդվածով, 100 հոդվածի 4-րդ կետով, 102 հոդվածով,
«Սահմանադրական դատարանի մասին» Հայաստանի Հանրապետության օրենքի 63, 64 և 75
հոդվածներով, Հայաստանի Հանրապետության սահմանադրական դատարանը Ո Ր Ո Շ Ե Ց . 

1. Դիմողի ներկայացրած փաստարկները` ՀՀ Սահմանադրության 52 հոդվածի և
«Սահմանադրական դատարանի մասին» ՀՀ օրենքի 75 հոդվածի իրավակարգավորման առարկայի
շրջանակներում, 2008թ. ՀՀ Նախագահի ընտրություններում ՀՀ Նախագահի թեկնածու Լևոն
Տեր-Պետրոսյանի համար չեն կարող համարվել որպես անհաղթահարելի խոչընդոտներ: 

2. Հայաստանի Հանրապետության Սահմանադրության 102 հոդվածի երկրորդ մասի համաձայն
սույն որոշումը վերջնական է և ուժի մեջ է մտնում հրապարակման պահից: 

ՆԱԽԱԳԱՀՈՂ Գ. ՀԱՐՈՒԹՅՈՒՆՅԱՆ 

«Վերջին Օրերի Սրբերի» բարեգործական կորպորացիայի հայաստանյան ներկայացուցչության
կողմից իրականացվող «Համայնքներին մաքուր խմելու ջրի մատակարարում» ծրագրի մասին 

Հիմք ընդունելով «Բարեգործության մասին» Հայաստանի Հանրապետության օրենքի 13-րդ
հոդվածի 2-րդ մասի 1-ին և 3-րդ կետերը՝ 

1. Բարեգործական որակել «Վերջին Օրերի Սրբերի» բարեգործական կորպորացիայի
հայաստանյան ներկայացուցչության կողմից իրականացվող` 121,036,856 դրամ արժողությամբ
«Համայնքներին մաքուր խմելու ջրի մատակարարում» ծրագիրը` համաձայն հավելվածի: 

2. Սահմանել, որ «Վերջին Օրերի Սրբերի» բարեգործական կորպորացիայի հայաստանյան
ներկայացուցչության (ՀՎՀՀ` 01526777) կողմից կնքված՝ ստորև նշված պայմանագրերով
նախատեսված գործարքներն անմիջականորեն կապված են սույն որոշման 1-ին կետում նշված
ծրագրի իրականացման հետ և դրա համար ունեն զգալի նշանակություն` «ՍԱՐԿՈՂԻ» ՍՊԸ-ի
(ՀՎՀՀ` 08906696) հետ 2018 թվականի դեկտեմբերի 4-ին կնքված եռակողմ պայմանագրում
նշված գործարքը, որով նախատեսվում է 2019 թվականի ապրիլի 1-ից մինչև 2019 թվականի
դեկտեմբերի 31-ն ընկած ժամանակահատվածում պոլիէթիլենային խողովակների տեղադրման
համար պահանջվող խրամուղիների փորման, դրանց նախապատրաստման, ճանապարհների
անցումների կառուցման (խողովակների մասով) և խրամուղիների հետլիցքի աշխատանքների
իրականացում ու խողովակների կցամասերի, մետաղյա խողովակների, պահանջվող գործիքների
մատակարարում` 1,964,322 դրամի չափով, առանց ավելացված արժեքի հարկի. «Մ.Ո.Գ.-Շին»
ՍՊԸ-ի (ՀՎՀՀ` 05017075) հետ 2018 թվականի դեկտեմբերի 4-ին կնքված եռակողմ
պայմանագրում նշված գործարքը, որով նախատեսվում է 2019 թվականի ապրիլի 1-ից մինչև
2019 թվականի դեկտեմբերի 31-ն ընկած ժամանակահատվածում պոլիէթիլենային խողովակների
տեղադրման համար պահանջվող խրամուղիների փորման, դրանց նախապատրաստման,
ճանապարհների անցումների կառուցման (խողովակների մասով) և խրամուղիների հետլիցքի
աշխատանքների իրականացում ու խողովակների կցամասերի, մետաղյա խողովակների,
պահանջվող գործիքների մատակարարում` 751,305 դրամի չափով, առանց ավելացված արժեքի
հարկի. «Վեդի Պլաստ» ՍՊԸ-ի (ՀՎՀՀ` 04109451) հետ 2018 թվականի դեկտեմբերի 20-ին
կնքված պայմանագրում (WE201800674) նշված գործարքը, որով նախատեսվում է 2019
թվականի ապրիլի 1-ից մինչև 2019 թվականի դեկտեմբերի 31-ն ընկած ժամանակահատվածում
խմելու ջրի ջրամատակարարման պոլիէթիլենային խողովակների ձեռքբերում և դրանց
տեղափոխման, մոնտաժման և փորձարկման աշխատանքների իրականացում` 72,716,650 դրամի
չափով, առանց ավելացված արժեքի հարկի. «Արմեն Մաթևոսյան» ԱՁ-ի (ՀՎՀՀ` 47764653) հետ
2018 թվականի դեկտեմբերի 4-ին կնքված պայմանագրում (WE201800674) նշված գործարքը,
որով նախատեսվում է 2019 թվականի ապրիլի 1-ից մինչև 2019 թվականի դեկտեմբերի 31-ն
ընկած ժամանակահատվածում 23 ցայտաղբյուրի ձեռքբերում և դրանց տեղափոխման, մոնտաժման
և փորձարկման աշխատանքների իրականացում` 5,923,990 դրամի չափով, առանց ավելացված
արժեքի հարկի: «Վերջին Օրերի Սրբերի» բարեգործական կորպորացիայի հայաստանյան
ներկայացուցչությանը` մինչև յուրաքանչյուր եռամսյակին հաջորդող ամսվա 25-ը՝
Հայաստանի Հանրապետության կառավարության 2003 թվականի հունվարի 16-ի N 66-Ն
որոշմամբ հաստատված բարեգործական ծրագրերը բարեգործական որակելու և գրանցելու կարգի
25-րդ կետով սահմանված կարգով ներկայացնել տեղեկություններ տվյալ եռամսյակի
ընթացքում նշված ծրագրի շրջանակներում կազմակերպության կողմից կատարված
աշխատանքների, ինչպես նաև կազմակերպությանը մատակարարված ապրանքների ու մատուցված
ծառայությունների մասին, իսկ ծրագրի ավարտից հետո մեկամսյա ժամկետում` ամփոփ
տեղեկություններ ծրագրի կատարման մասին: 

Չինաստանի Ժողովրդական Հանրապետության պատվիրակության՝ Հայաստանի Հանրապետություն
այցի մասին 

Համաձայն «Կառավարության կառուցվածքի և գործունեության մասին» Հայաստանի
Հանրապետության օրենքի 7-րդ հոդվածի 5-րդ մասի, 2019 թվականի մայիսի 25-27-ը
Չինաստանի Ժողովրդական Հանրապետության պետական խորհրդի անդամ, արտաքին գործերի
նախարար Վան Իի գլխավորած պատվիրակության՝ Հայաստանի Հանրապետություն պաշտոնական
այցի կապակցությամբ` 

1. Հայաստանի Հանրապետության արտաքին գործերի նախարարին և Հայաստանի Հանրապետության
արտաքին գործերի նախարարության պետական արարողակարգի ծառայության պետին` 

1) նախապատրաստել այցելության ծրագիրը, ապահովել հյուրերի՝ Հայաստանի
Հանրապետությունում գտնվելու ընթացքում միջոցառումների իրականացումը՝ համաձայն
պետական արարողակարգի. 

2) պաշտոնական պատվիրակության անդամներին տեղավորել հյուրանոցում, ապահովել նրանց
սնունդը. 

3) ապահովել հյուրերի սպասարկումը «Զվարթնոց» միջազգային օդանավակայանի կառավարական
սրահում: 

2. Հայաստանի Հանրապետության պաշտպանության նախարարին` ապահովել Պատվո պահակային
վաշտի ներկայությունը արարողակարգային միջոցառումների ընթացքում` համաձայն
Հայաստանի Հանրապետության արտաքին գործերի նախարարության պետական արարողակարգի
ծառայության ներկայացրած հայտի: 

3. Հայաստանի Հանրապետության ոստիկանության պետին` ուղեկցության համար հատկացնել
ճանապարհային ոստիկանության ուղեկցող անձնակազմեր` համաձայն Հայաստանի
Հանրապետության արտաքին գործերի նախարարության պետական արարողակարգի ծառայության
ներկայացրած հայտի: 

4. Հայաստանի Հանրապետության պետական պահպանության ծառայության պետին` ապահովել
հյուրի անվտանգությունը Հայաստանի Հանրապետությունում գտնվելու ընթացքում և
հատկացնել ուղեկցող անձնակազմ: 

5. Հայաստանի Հանրապետության ֆինանսների նախարարին` վերոհիշյալ պատվիրակության՝
Հայաստանի Հանրապետությունում գտնվելու ընթացքում կեցության, ինչպես նաև այցի
ծրագրով նախատեսված արարողակարգային և այլ միջոցառումների կազմակերպման և անցկացման
հետ կապված ծախսերը կատարել Հայաստանի Հանրապետության 2019 թվականի պետական
բյուջեով արտասահմանյան պատվիրակությունների ընդունելության համար նախատեսված
միջոցների հաշվին` համաձայն Հայաստանի Հանրապետության վարչապետի աշխատակազմի,
Հայաստանի Հանրապետության արտաքին գործերի նախարարության և Հայաստանի
Հանրապետության արտաքին գործերի նախարարության պետական արարողակարգի ծառայության
ներկայացրած հաշվետվությունների: 

Հիմք ընդունելով Հայաստանի Հանրապետության հարկային օրենսգրքի 79-րդ հոդվածի 1-ին
մասը և ղեկավարվելով Հայաստանի Հանրապետության կառավարության 2017 թվականի
հոկտեմբերի 5-ի N 1225-Ն որոշման պահանջներով` Հայաստանի Հանրապետության
կառավարությունը ո ր ո շ ու մ է. 

1. Հայաստանի Հանրապետության կառավարության սահմանած կարգով ընտրված՝ «Մանուկյան
կոնյակի գործարան» սահմանափակ պատասխանատվությամբ ընկերության կողմից իրականացվող
ներդրումային ծրագրի շրջանակներում 2019 թվականի մայիսի 15-ից մինչև 2020 թվականի
դեկտեմբերի 31-ը ներառյալ ներմուծվող ապրանքների` համաձայն հավելվածի, մաքսային և
հարկային մարմինների կողմից հաշվարկվող ավելացված արժեքի հարկի վճարման ժամկետը
հետաձգվում է ներմուծման հայտարարագրման օրվանից հաշված 3 տարի ժամկետով: 

2. Հայաստանի Հանրապետության տնտեսական զարգացման և ներդրումների նախարարին`
ապահովել «Մանուկյան կոնյակի գործարան» սահմանափակ պատասխանատվությամբ ընկերության
հետ Հայաստանի Հանրապետության կառավարության 2017 թվականի հոկտեմբերի 5-ի N 1225-Ն
որոշման 2-րդ կետով հաստատված` ներդրումային ծրագրի իրականացման ակնկալվող
արդյունքների և մոնիթորինգի համակարգի մասին համապատասխան պայմանագրի կնքումը: 

3. Սահմանել, որ սույն որոշման հավելվածում նշված են ապրանքների նախնական
արժեքները: 

Հայաստանի Հանրապետության կառավարության որոշում 

10 Մայիսի 2019, 526 - Ա 

«Հայաստանի Հանրապետության կառավարության և Ռուսաստանի Դաշնության կառավարության
միջև՝ Հայաստանի Հանրապետության կառավարության և Ռուսաստանի Դաշնության
կառավարության միջև զինվորական սուրհանդակափոստային կապի ոլորտում
համագործակցության մասին» համաձայնագրում փոփոխություններ կատարելու մասին»
արձանագրությունը վավերացնելու մասին» Հայաստանի Հանրապետության օրենքի նախագծի
մասին 

Հիմք ընդունելով «Ազգային ժողովի կանոնակարգ» Հայաստանի Հանրապետության
սահմանադրական օրենքի 65-րդ հոդվածի 3-րդ մասը և «Միջազգային պայմանագրերի մասին»
Հայաստանի Հանրապետության օրենքի 12-րդ հոդվածի 3-րդ մասը` Հայաստանի
Հանրապետության կառավարությունը ո ր ո շ ու մ է. 

1. Հավանություն տալ 2018 թվականի դեկտեմբերի 27-ին ստորագրված՝ «Հայաստանի
Հանրապետության կառավարության և Ռուսաստանի Դաշնության կառավարության միջև՝
Հայաստանի Հանրապետության կառավարության և Ռուսաստանի Դաշնության կառավարության
միջև զինվորական սուրհանդակափոստային կապի ոլորտում համագործակցության մասին
համաձայնագրում փոփոխություններ կատարելու մասին» արձանագրությունը վավերացնելու
մասին» Հայաստանի Հանրապետության օրենքի նախագծի վերաբերյալ Հայաստանի
Հանրապետության կառավարության օրենսդրական նախաձեռնությանը: 

2. Միջազգային պայմանագրերում ամրագրված պարտավորությունների` Հայաստանի
Հանրապետության Սահմանադրությանը համապատասխանությունը որոշելու նպատակով՝ դիմել
Հայաստանի Հանրապետության սահմանադրական դատարան: 

3. Հայաստանի Հանրապետության սահմանադրական դատարանի կողմից միջազգային
պայմանագրում ամրագրված պարտավորությունները Հայաստանի Հանրապետության
Սահմանադրությանը համապատասխանող ճանաչվելու մասին որոշման դեպքում՝ Հայաստանի
Հանրապետության կառավարության օրենսդրական նախաձեռնությունը սահմանված կարգով
ներկայացնել Հայաստանի Հանրապետության Ազգային ժողով: 

4. Հայաստանի Հանրապետության Սահմանադրական դատարանում Հայաստանի Հանրապետության
կառավարության ներկայացուցիչ նշանակել Հայաստանի Հանրապետության պաշտպանության
նախարարի տեղակալ Գաբրիել Բալայանին: 

Հայաստանի Հանրապետության կառավարության որոշում 

10 Մայիսի 2019, 521 - Ա 

«Նորմատիվ իրավական ակտերի մասին» օրենքում փոփոխություններ կատարելու մասին»
Հայաստանի Հանրապետության օրենքի նախագծին հավանություն տալու և անհետաձգելի
համարելու մասին 

Հիմք ընդունելով Հայաստանի Հանրապետության Սահմանադրության 109-րդ հոդվածը և
«Ազգային ժողովի կանոնակարգ» Հայաստանի Հանրապետության սահմանադրական օրենքի 65-րդ
հոդվածի 3-րդ մասն ու 73-րդ հոդվածը՝ Հայաստանի Հանրապետության կառավարությունը ո ր
ո շ ո ւ մ է. 

1. Հավանություն տալ «Նորմատիվ իրավական ակտերի մասին» օրենքում փոփոխություններ
կատարելու մասին» Հայաստանի Հանրապետության օրենքի նախագծի վերաբերյալ Հայաստանի
Հանրապետության կառավարության օրենսդրական նախաձեռնությանը: 

2. Հայաստանի Հանրապետության կառավարության օրենսդրական նախաձեռնությունը համարել
անհետաձգելի և սահմանված կարգով ներկայացնել Հայաստանի Հանրապետության Ազգային
ժողով: 

Այսօր համայն հայ ժողովուրդը՝ առաջադեմ մարդկության հետ, աշխարհի բոլոր
մայրցամաքների վրա ոգեկոչում է Հայոց ցեղասպանության զոհերի հիշատակը: 

Ապրիլի 24-ը Օսմանյան Թուրքիայում պետական մակարդակով կազմակերպված և իրականացված
հայոց ցեղասպանության անմեղ զոհերի հիշատակի օրն է, իրենց պատմական բնօրրանում
բռնությունների ենթարկված և հայրենի հողից տեղահանված մեր բազմաթիվ հայրենակիցների
ողբերգությունը վերստին հիշելու, մեր կորցրած հոգևոր, նյութական ու մշակութային
արժեքների մասին հիշեցնելու, մարդկության դեմ ուղղված ծանրագույն հանցագործության՝
ցեղասպանության մասին աշխարհին ևս մեկ անգամ բարձրաձայնելու, սթափության և
ժխտողականության դեմ պայքարի կոչելու օրը: 

Ապրիլի 24-ը մեզ համար խնկարկումի, բայց նաև հարության օր է: 

Հայոց ցեղասպանության անպատժելիությունը դուռ բացեց մարդկության դեմ հետագա ծանր
հանցագործությունների և ցեղասպանությունների առջև: Հիշենք Հոլոքոստը, Կամբոջան,
Ռուանդան և մյուս ողբերգությունները: 

Այն զգոնության դաս պետք է լինի բոլորի համար: Մարդկության դեմ գործած այդ ահավոր
ոճրի միջազգային ճանաչումը և դատապարտումը կարևոր քայլ պետք է դառնա դրա
կրկնությունը աշխարհում որևէ տեղ բացառելու նպատակով: 

Մենք մեր երախտագիտությունն ենք հայտնում բոլոր այն պետություններին, միջազգային
կառույցներին և կազմակերպություններին, հոգևոր պետերին և քաղաքական առաջնորդներին,
մշակութային, ակադեմիական և գիտական շրջանակների ներկայացուցիչներին, անհատներին,
որոնք իրենց համերաշխությունն են հայտնում հայ ժողովրդին և ճանաչում ու դատապարտում
Հայոց ցեղասպանությունը: 

Այսօր գլուխ խոնարհելով սուրբ նահատակների հիշատակի առջև՝ միևնույն ժամանակ մենք
վկայում ենք վերապրելու և մեր Հայրենիքը վերակերտելու աննկուն կամքը: 

Վերապրողների ժառանգներիս պարտքն է համախմբվել մեր ազգային իղձերի շուրջ, հավատարիմ
մնալ մեր ինքնությանն ու արժեքներին, խթանել ժողովրդի ստեղծարար ուժերը, կերտել
դինամիկ զարգացող ժամանակակից Հայաստան, որը հպարտության առարկա կլինի աշխարհի
բոլոր հայերի համար և ունակ՝ պաշտպանելու հայ ժողովրդի անանց իրավունքները: 

Հայրիկը խմում է, որովհետև չի կարողանում չխմել: 

Մայրս գդալով ապուրի մեջ ճզմում է դեղահաբը: Դաստակի շարժումը սահուն է, արագ: Հիմա
հայրիկը շվշվացնելով զուգարանից դուրս կգա ու սովածությունից դողդողացող ձեռքերով
կհամտեսի հավով ապուրը, որի մեջ լուծվել է իմ ու մայրիկի գաղտնիքը: Հացը բկիս է
կանգնել: Նա արագ վերջացնում է ապուրը, սառույցով ջուր է խմում, գնում սենյակ: Ես
մտածում եմ, միգուցե նա մահանա, դեղահաբը ազդի արյան շրջանառության վրա, սիրտը
պայթի: Մեղքս գալիս է: Անցնում են րոպեներ: Հայրս անհանգիստ է: Անկողնուց ելնում է,
վազում բաց պատուհանի մոտ, շունչը չի հերիքում: Հևում է: Չի հասկանում, ինչու է վատ
զգում: Աչքերի մեջ վախ կա, այդ վախը ես տեսել եմ ոսկոր կրծող շան աչքերում: Ես ու
մայրս նստած ենք խոհանոցում` մարդասպանների լուռ համբերությամբ: Հայրիկը սկսում է
ոռնալ: Մենք վազում ենք օգնության, պառկեցնում մահճակալին. սավանից սպիրտի հոտ է
փչում, սիրտը դուրս է թռչում կրծքավանդակից: 

Հաբը ազդում է: Զգուշացրել են, որ հիվանդի մոտ կառաջանա գլխապտույտ, վախ, սրտխփոց,
դատարկության զգացողություն, նողկանք խմիչքի հանդեպ: Մայրս ինձ հանցակից է դարձրել,
որ ապահով զգա իրեն, հեշտ կլինի, երբ հիշի, որ հաբը ապուրի մեջ ճզմելու պահին ես իր
կողքն եմ եղել: Հաջորդ օրը չեմ դիմանում, խնդրում եմ մորս վերջ տալ այս ամենին.
լսվում է միայն գդալի համաչափ չկչկոցը: Վերցնում եմ անխիղճ ափսեն ու խփում պատին:
Հերիք է: Հերիք է: 

Ամանորին մի քանի օր է մնացել: Խոզի բուդը պատրաստ է: Բնակարանի դուռը բանալիովս
բաց եմ անում: Ձայն եմ տալիս, չեն պատասխանում: Տանը մարդ չկա: Մտնում եմ ծնողներիս
սենյակ: Հայրիկը մեջքով կանգնած է: Չի զգում, որ ներսում եմ: Քսան լիտրանոց օղու
շիշը դրել է բերանին ու խմում է: Կանգնած եմ: Երբ վերջապես շրջվում ու տեսնում է
ինձ, միանգամից հարբում է: Արտասվում է: Մամայիդ չասես, խնդրում եմ: Ինչ ուզես` քեզ
կառնեմ: 

Ես հինգերորդ դասարան եմ տեղափոխվում, պապիս գրադարանից գրքեր եմ գողանում ու
սպասում եմ հորս խոստումին: 

Հունվարի մեկին նա հսկայական երաժշտական կենտրոնը ձեռքին ներս է մտնում: Կաշառք`
լռության դիմաց: Ինձ թվում է երաժշտական կենտրոնից օղու, սխտորի ու ներսս վառող
կեղծիքի հոտ է փչում: 

Ես հայրիկին ամեն օր, թաքուն, օղի եմ տալիս, դրա համար էլ տանը ամենից շատ նա ինձ է
սիրում: Երախտապարտ է: 

Մենք ամառանոց ունենք: Հայրիկն է կառուցել: Միակ վայրն է որտեղ ես ինձ մարդ եմ
զգում, ասում է նա: Ճանապարհին կանգնում ենք փայտե խանութի դիմաց, վաճառողուհին
առանց հարցնելու մեկնում է մեկ շիշ կոլան և օղին: Ես խաղում եմ այգում, վայելում եմ
հյութը և գիտեմ, որ հայրիկը խոհանոցում տասը րոպեն մեկ թրջում է ստամոքսը: Նրան
թվում է, թե ես գլխի չեմ ընկնում, բայց համոզված եմ` հոգու անկյունում ինքը գիտի,
որ ես գիտեմ և օգտագործում է ինձ, բայց ոչինչ, թող այդպես լինի: Ես իմ տասը րոպեն
պահպանում եմ, առանց վայրկյան խախտելու, մինչև հայրիկը խմի, վերջացնի ողջ շիշը:
Տուն ենք վերադառնում սիրահարների պես գրկախառնված` ցեխոտ ու քերծվածքներով:
Մայրիկը ծեծում է հորս, ինձ անվանում է ագահ ու պիղծ` մեկ շիշ կոլայով ծախված
կենդանի: Հայրս ընկնում է անկողին: Ոչ ոք սենյակ չի մտնում: Նա մենակ է: Մայրիկը
քրոջս հետ է քնում: Գիշերվա կեսին ես մտնում եմ սենյակ, թթվածին չկա, պատերը օղի են
շնչում: Նա այդպես էլ մնացել է նույն դիրքով, շորերը հագին, պտղի պես կծկված:
Ուզում եմ լսել խռմփոցը` համոզվելու համար, որ չի մահացել: Ձայն չկա: Դողալով
մատներս կպցնում եմ ճակատին` երակները պայթում են: Ողջ է` չի մահացել: Մի փոքր
տխրում եմ, գուցե մահանար, թեթևանար: 

Ականջներիս մեջ խլանում են փշրվող օղու շշերի ձայները և հորս մշուշոտ, թախանձող
աչքերը: Ես ջարդում եմ նրա օղիները, մեկը մյուսի հետևից: Հետո նստում եմ, ջրով
լվանում աչքերս, դուրս գալիս: Ծեծում եմ հարևանի դուռը: Նրան ասում եմ, թե ծառի
չորացած ճյուղը քերծել է ոտքս, մի բաժակ օղի տուր, մշակեմ: Հարևանս բժշկական սպիրտ
է տալիս, բամբակ. բարեհամբույր` հաջողություններ է մաղթում ինձ: 

Սպիրտը, առանց ջրով բացելու, տալիս եմ հայրիկին, օգնում խմել: Համարյա անգիտակից
վիճակում փորձում է շնորհակալություն հայտնել, չի ստացվում: Ես զգում եմ: 

Նարկոլոգիական հիվանդանոցի բաժանմունքի վարիչը անընդհատ ցնցում է գլուխը: Նա վառում
է բերանի կարմիր ծխամորճը, որը հանգչում է: Փորձում է լսել ինձ: Ասում եմ, որ հայրս
հայտնի վիրաբույժ է, ուզում եմ փրկել նրան` բուժել, ինչ-որ կերպ օգնել, բայց չեմ
ուզում, որ մարդիկ իմանան: Հասկանում է, կիսում մտահոգությունս, կրկին վառում է
ծխամորճը, որը համառորեն չի կպչում: Նա ինձ պարզաբանում է, որ պալատները վճարովի
են, ռեժիմը` խիստ: Բուժքույրերը անհանդուրժող են, ամեն օր հիվանդներին մեկ բաժակ
օղի են տալիս, իսկ հետո լրիվ արգելք է դրվում, եթե չեն ենթարկվում, զսպաշապիկներով
կապում են մահճակալին: Իսկ եթե մահանա, ասում եմ ես: Մեզ մոտ շատ են մահանում,
թաքցնելու բան չունեմ, դուք էլ եք հասկանում, որ վերջիվերջո դրանից բուժում չկա,
ասում է նա: Չեմ ուզում, որ հայրիկը մահանա: Կկարոտեմ: 

Պատերը կարմիր են: Հայրս ընկած է հատակին: Պատռված քունքից արյուն է ցայտում:
Գեղեցիկ է: Հրապարակի շատրվանին է նման: Մայրս և քույրս տանն են, իրենց
սենյակներում: Մատս մտցնում եմ վերքի մեջ: Արյունը տեղական հյութերի պես ջրիկ է:
Մշակում եմ յոդով: Վիրակապ եմ դնում` ինքն է սովորեցրել: 

Հայրիկ, հայրիկ, ատում եմ քեզ: Խաբում ես: Ծիծաղում է: Որտե՞ղ ընկար: Գնացքի գծերի
մոտ: Հո մարդ չտեսա՞վ, հարցնում եմ ես: Բոլոր հարևանները տեսան, Ար: Մի երեխա օգնեց
ինձ, բերեց տուն: Կներես: 

Հայրիկը տրուսիկի միջից ճմրթված հազար դրամանոց է հանում: Վերցրու Ար ջան,
ընկերուհուդ հետ կոֆե կխմես: Պառկեցնում եմ մահճակալին: Քնիր: Քնիր: 

Քահանայի մոտ եմ գնում: Խորհուրդ է տալիս պատարագի մասնակցել: Տերը լսում է ամեն
ինչ: Նրա պատասխանը լռությունն է: Այո, նա միայն լուռ ցավակցում է: Պետք չի ինձ նրա
ողորմածությունը: Ես հուզվում եմ: 

Ինձ հանդերձներ են տալիս, մոմեր, խունկ: Արարողությունը երկար է ձգվում: Պատարագից
հետո քահանան մոտենում է, ձեռքը ընկերաբար հպում ուսիս: Հույսդ դիր տիրոջ վրա, նա
մեծ սիրտ ունի, ճանապարհ ցույց կտա: Չգիտեմ, ինչ կզգար Հիսուսը, եթե Հայր Աստված
հարբեցող լիներ: 

Ես քահանային ասում եմ, որ խղճում եմ հայրիկին, ուզում եմ, որ նա մեռնի, բայց չեմ
ուզում դժոխք ընկնի, առանց այն էլ դժոխքի մեջ է: Ասում եմ, որ ամաչում եմ: Պետք չի
ամաչել, աշխարհում մենակ դու չես, որդիս: Նա հանգստացնում է ինձ` բարեկամաբար
հրաժեշտ տալիս: 

Երազներում ես թափանցիկ շշեր եմ տեսնում: Բոլոր շշերի մեջ հայրիկն է նստած` բթացած
հայացքով: Նա օգնություն է կանչում: Ձայնը չի լսվում: Բերանի շարժումներից եմ
հասկանում: Ես խելառի պես հարձակվում եմ շշերի վրա, բռնում եմ հորս մազերից, դուրս
եմ քաշում, մկրատով կտրում եմ գլուխը: Կարագի պես փափուկ է գնում: Հետո հարձակվում
եմ մյուս շշերի վրա, դուրս եմ քաշում իմ հայրիկներին, մկրատով անջատում եմ նրանց
գլուխները: Ապրես, Ար ջան, շարունակիր, փրկիր ինձ: Ես ցավակցում եմ ինձ, որ իմ
հայրն ես: Ոտքերով ճզմում եմ խոսող գլուխներին: Արյուն չկա: Հայրիկը արյուն չունի:
Ջուր Է: 

Հեռախոսիս վրա զանգ է գալիս: Հիվանդանոց են կանչում: 

Քո կյանքն էլ կյանք չի. ուզում ես դուրս գալ ու չես կարող, լռվել, սպասում ես
ջրմուղագործին, իսկ նա չկա ու չկա։ Կոյուղին խցանվել է, կպայթի, ու ջրերը կլցվեն
տնով մեկ։ Եթե իրականում չկա միակ ու վերջին հերոսը՝ ջրմուղի վարպետը, եթե դու ես
իրեն հորինել, ուրեմն չես փրկվի. խեղդվելու ես՝ տանդ մեջ փակված, սեփական
կեղտաջրերում, ու հենց դա էլ կլինի աշխարհի վերջը, որի մասին ուրիշների պատմելով
գիտես, որովհետև դու փոքր էիր ու չես հիշում, որ ամեն ինչ վերջացել է վաղուց, ու
հիմա կարող ես դուրս գալ, բայց չես ուզում, դրա համար էլ լռվել, սպասում ես
ջրմուղագործին, իսկ նա չկա ու չկա։ Օ՜, Մարիո՜, Մարիո՜, ես չեմ քեզ հնարել, դու
իրականում կաս։ Չնայած դա վաղուց էր, երբ ես փոքր էի, ու մենք մեկ էինք, իրար
գումարված մեկեր, բայց արի ու տես, որ ամեն ինչ հստակ հիշում եմ։ Դու հայ չէիր,
իտալական ծագումով ամերիկացի ջրմուղագործ էիր։ Միասին պայքարում էինք օրուգիշեր և
վստահ էինք, որ հաղթելու ենք։ Ինձ պես մի կյանք չունեիր, քոնոնք շատ էին, իմ միակը
գումարվել էր քո համարակալված կյանքերին, ու թռվռալով առաջ էինք գնում։ 

Սկզբում հեշտ աշխարհներ էին, ասես մի ցատկով հասնում էինք երրորդ աշխարհ ու թե
հմուտ լինեինք՝ մեր կյանքերը կարող էինք ավելացնել ու չպակասեցնել։ Լավ հիշում եմ
անտեսանելի աղյուսների տեղերն ու ստորգետնյա պահոցները, ուր ոսկեդրամներ կային,
հարյուրը՝ մի կյանք։ Հիմա աչքիս առաջ գալիս են Գումբա սնկերը, արի թռչենք դրանց
գլխին, թող պայթեն։ Շատ հիմարն էին, գնում ընկնում էին անդունդը, բայց թե քեզ
դիպչեին՝ մի կյանք կկորցնեինք։ Հետո հայտնվում էին Կուպա կրիաները, ցատկում իջնում
էինք ուղիղ նրանցից մեկի մեջքին։ Խուճապահար Կուպան թաքնվում էր պատյանում, որը
հենց տշեինք, սլանում էր առաջ, ճամփին սրբում վերացնում մի քանի Գումբա սնկերի ու
իր նմանների, զարնվում գետնից ցցված կանաչ խողովակներից մեկին ու արագորեն հետ
գալիս մեզ վրա։ 

Մենք հիմնականում հակառակորդներին չեզոքացնում էինք՝ նրանց գլխին ցատկելով։ Էդպես
վերացնում էինք Գումբա սնկերին, իսկ Կուպա կրիաները միառժամանակ սառչում էին իրենց
պատյաններում, բայց կային և էնպիսիք, որոնց գլխին թռչել չէր կարելի, ասենք, Սփինի
վայրենակերպերը կամ ջրաշխարհում հանդիպող Ծիպ-ծիպ ձկները, ու հատկապես անդուր էին
Համեր ախպերները, որ մուրճեր էին նետում մեզ վրա։ Գրոհի մի ուրիշ սիրված ձև էլ
ունեինք. ներքևից գլխով խփում էինք հարթակին։ 

Մարիո, ո՞նց չհիշեմ քեզ պես ընկերոջը. դու անմոռանալի ես, որովհետև քեզ հետ հեշտ էր
կորցնել կյանքը, որը վերջինը չէր, ու ցանկալի էր աշխարհի վերջը։ Դե արի նորից
անցնենք անցած-գնացած աշխարհներով։ Էս կողմերում «մեկ վեր» (անգլ.՝ one-up) կանաչ
սունկ կար, կուլ կտանք ու մի կյանք կշահենք։ Նա աճում էր աղյուսից, բայց հետո
շարժվում էր, ու բռնել միշտ չէր հաջողվում, պետք էր ճարպկություն բանեցնել։ Հենց
հիմա վեր թռի, բռունցքի հարվածով ակտիվացրու անտեսանելի աղյուսն ու մեջից դուրս կգա
ցանկալի «մեկ վեր»-ը։ Դե, հուպ տուր, կուլ տուր. 

Ինձ առևանգել են օրը ցերեկով, մանկապարտեզի բակից, բոլորի, այսինքն՝ դայակի ու
մյուս երեխաների աչքի առաջ։ Երեսունն անց, միջահասակ, ակնոցավոր մի մարդ մտել է
դարպասից ներս, ես վազել ընկել եմ նրա վզով, ականջին բան եմ ասել, հետո համբուրվել
ենք, ապա գրկից իջել, հետ եմ դարձել, նստարանից վերցրել եմ անբաժան ընկերոջս՝
խաղալիք թզուկիս, մնացողներին ասել՝ ցտեսություն, ցատկոտելով գնացել բռնել եմ նրա
ձեռքն ու, փաստորեն, առևանգվել եմ օրը ցերեկով, մանկապարտեզի բակից, բոլորի,
այսինքն՝ դայակի ու մյուս երեխաների աչքի առաջ։ 

Ինձ փնտրել են օրուգիշեր ու չեն գտել, բոլորը՝ ծնողներս, ոստիկանները, բարեկամ,
հարևան, ծանոթ ու անծանոթ մարդիկ, որ տեսել են նկարս թերթերում, հեռուստաէկրանից,
մտածել են՝ հավատալու չի, բայց իրական պատմություն է, որ ինձ հետ է կատարվել,
չնայած հիմա իմ հավատն էլ չի գալիս, երբ բոլորն ինձ պատմում են, թե ոնց են ինձ
փնտրել օրուգիշեր ու չեն գտել։ 

Ինձ բաց են թողել առանց փրկագին ուզելու, մի շաբաթից, մեր բակում։ Իջեցրել են
մեքենայից ու քշել գնացել։ Ես փոքր էի ու շատ բան չեմ հիշում, բայց հիշում եմ, որ
լալիս էի, որովհետև բոլորը լալիս էին՝ ծնողներս, ոստիկանները, բարեկամ, հարևան,
ծանոթ ու անծանոթ մարդիկ, որ տեսել էին նկարս թերթերում, հեռուստաէկրանից, մտածել՝
շշմելու պատմություն է։ Իմ նկատմամբ բռնություն չեն կիրառել, ինձ հետ խաղացել են,
փաստորեն ուղղակի խաղացել են ու բաց թողել՝ առանց փրկագին ուզելու, մի շաբաթից,
բոլորի աչքի առաջ։ 

Քո կյանքը էլ կյանք չէ՝ պայքար է, ազատագրական պայքար, որ ընթանում է օդում, ջրում,
ցամաքում ու գետնի տակ, ավելի ստույգ՝ ութ աշխարհում, որոնցից ամեն մեկը, իր
հերթին, չորս մակարդակ ունի։ Բացի երրորդ և վեցերորդ աշխարհներից, ամենուրեք դու
պայքարում ես ցերեկը։ Բոլոր աշխարհների առաջին մակարդակները երկրային են,
երկրորդները՝ հիմնականում ստորգետնյա, ուր պայքարը շարունակվում է կոյուղում կամ
ջրաշխարհում։ Երրորդ մակարդակները երկնային են, ուր առաջ ես շարժվում ամպերի մեջ,
հսկա սնկերի վրա ու երկնքից կախված հարթակներին թռչելով։ 

Բոլոր մակարդակների վերջում հասնում ես ամրոցի, որի դրոշը խոնարհվում է քո առաջ,
բացի չորրորդ մակարդակներից։ Չորրորդներում մշտապես հայտնվում ես գլխավոր
հակառակորդի՝ հետնաթաթերի վրա կանգնած վիշապանման, եղջյուրավոր հրեշ-կրիայի ամրոցի
ներսում։ Հենց նա էլ առևանգել է ոսկեմազ արքայադուստր Փիչին, որին և պետք է փրկես։
Հրեշավոր կրիան կրակ է շնչում ու սկսած վեցերորդ աշխարհից՝ նաև մանգաղներ շպրտում
քեզ վրա։ Բոլոր աշխարհների վերջում դու հանդիպում ես նրան կամրջին, որի տակով լավա
է հոսում։ Այրել կամուրջները չի հաջողվում, բայց կարելի է քանդել։ Հրեշին հաղթելու
երկու ձև կա. հասնել նրա հետևում դրված կացնին, որը կտրում է կամուրջը պահող երկաթե
ձողը, ու նա ընկնում է լավան, կամ անվտանգ հեռավորությունից հրեգնդերով ռմբակոծել։
Առաջին յոթ աշխարհներում, թե հաջողվում է նրան ոչնչացնել, պարզվում է, որ դա
ընդամենը կեղծ Կուպա էր։ Հետո հանդիպում ես Փիչի հավատարիմ ընկերոջը՝ սնկային
թագավորության բնակիչ, թզուկ Թոադին։ Նա շնորհակալություն է հայտնում ու ասում, որ
արքայադուստրը մեկ ուրիշ ամրոցում է, և դու անմիջապես անցնում ես հաջորդ աշխարհ,
որտեղ էլ շարունակվում է պայքարդ։ 

Եթե հակառակորդը դիպչում է քեզ, կամ տվյալ աշխարհն անցնելու համար հատկացված
ժամանակը սպառվում է, ապա դու կորցնում ես մի կյանք, և ամեն ինչ սկսվում է տվյալ
մակարդակի սկզբից։ Թե կյանքդ կորցնում ես ամրոցների չորրորդ մակարդակում՝ միշտ
ստիպված ես անցնել նույն աշխարհը ամենասկզբից։ 

Պարտադիր չի բոլոր աշխարհները հաջորդաբար անցնել, ճանապարհը կրճատելու տարբերակներ
կան, պետք է պարզապես հայտնվես բեկման գոտիներից մեկում, որտեղից հնարավոր է
թռիչքաձև անցնել աշխարհից աշխարհ։ Դրանք երեքն են։ Էկրանին անգլերեն գրվում է
«Welcome to warp zone!» (հայ. թարգմ.՝ «Բարի գալուստ բեկման գոտի») և այն
աշխարհների համարները, ուր կարելի է տեղափոխվել։ Առաջին անցումը գտնվում է առաջին
աշխարհի երկրորդ մակարդակում՝ ստորգետնյա աշխարհից դուրս եկող խողովակներից մեկի
հետևում։ Այնտեղ հասնելու համար պետք է թռչես խողովակի հետևի պատին, ու կարող ես
անցնել երկրորդ, երրորդ և չորրորդ աշխարհներ։ Երկրորդ անցումը գտնվում է չորրորդ
աշխարհի երկրորդ մակարդակում։ Առաջին կամրջից հետո պատի տակ անտեսանելի աղյուսներ
կան։ Բարձրանալով դրանց վրա՝ պետք է գլխով ջարդել ծայրի ձախ աղյուսը, և կաճի ծիլը,
որով կարելի է բարձրանալ։ Վերևում անցումներ են դեպի վեցերորդ, յոթերորդ ու
ութերորդ աշխարհներ։ Երրորդ անցումը չորրորդ աշխարհի երկրորդ մակարդակում է. պետք է
գնալ վերևով, ինչպես առաջին աշխարհի երկրորդ մակարդակում, ու կհասնես հինգերորդ
աշխարհի մուտքին։ 

Քեզ համար ես ընդամենը հորինովի մոր մտացածին զավակ եմ։ Մենք հաստատ ծանոթ ենք.
անունս Կիրակոս է, բայց բոլորն ինձ կարճ ասում են Կիկոս։ Մեր տան աստված Հովհաննեսը
մահվանս լուրը հասցրել է ամբողջ ժողովրդին։ Բայց մեր բարի, իմաստուն արարիչն ինձ
այդպես էլ ողորմի չտվեց. թե հոգեհացիս գար, հոգիս հանգիստ կլիներ ու չէր ձգտի
վերածնվել։ Թե ողորմաթաս բարձրացներ ու ասեր՝ ափսոս Կիկոս, մարդիկ հետևից կասեին՝
հազար ափսոս։ Բայց էդպես չեղավ, ու գուցե բարին էլ դա էր։ 

Իրենից հետո, երկար, շատ երկար ման էի գալիս մեկին, որ պատմեմ իրական կյանքիս
պատմությունը, ու վերջը գտա։ Անունն Արմեն է, էս տողերի հեղինակն է։ Բարդ ենք
հարաբերվում, լեզու չենք գտնում։ Հեղինակս ուզում է հաղթահարել իմ մահվան
պատմությունը, քանի որ համոզված է՝ իր ժողովրդի հետագա հաջողությունը Թումանյանի
հեքիաթները վերապրելուց է կախված։ Նրա հասկանալով՝ հայկական ժամանակը քարացել է
երեք հզոր հեքիաթի մեջ։ «Ձախորդ Փանոսը» հայի անցյալն է, հայի բախտը, որ չի բերել,
«Քաջ Նազարը»՝ ներկան, հայոց երազն ու երազանքը, իսկ «Կիկոսի մահը»՝ վախն ապագայի
նկատմամբ։ Ու որոշեց սկսել վերջից։ Ես նրա ասածները չէի հասկանում ու երբեք էլ չեմ
հասկանա, բայց օգտվեցի գրառումներ անելու իր սովորույթից ու պատմեցի՝ ինչ հիշում էի
ու ինչ որ կարևոր էր ինձ համար՝ սկզբից մինչև վերջ։ 

Դեռատի մորս ուղարկեցին ջրի, ու նա կանաչ, վիթխարի ընկուզենու տակ (այսուհետ՝
Հաստաբուն) տեսիլք ունեցավ։ Օրիորդ մայրս ուժեղ վախ ապրեց՝ տեսնելով մեկի մահը, որ
դեռ չէր ծնվել. և այդ մեկը ես էի։ Մորքուրներս ու տատս վրա-վրա վրա հասան,
բաժանեցին մորս չեղած զավակին կորցնելու վախը ու քանի որ պարզ գյուղացի կինարմատ
էին, լաց եղան, որ անցնի։ Պապս անթաղում քելեխ տվեց, որ իր կույս աղջիկների մեջ
մտած սարսափը դուրս գա ու չբերություն չբերի։ Ու չբերեց... 

Հայր մեր, Կաթողիկեի խաչն ինչո՞ւ է այսչափ անգթորեն գեշ 

Հորն իհարկե ավելի լուրջ հարցերի շարան ունեմ, բայց քանի որ իր «գրասենյակի»
տարածքն է, ինքն իրեն այսպես ձևակերպվեց հարցը: 

Երբ Կաթողիկե եկեղեցու կողքին սկսվեց նորակառույցի շինարարությունը, հին եկեղեցու
գմբեթի հին խաչն անհետացավ: Ես ջերմեռանդ հավատացյալ չեմ, ու Աբովյան փողոցով
անցնելիս չեմ խաչակնքվում, ինչպես մեր քաղաքի քսան տարեկան տղաներն ու աղջիկները,
բայց հին եկեղեցու գմբեթին նայում էի ու խաչի զարդանախաշն անգիր գիտեմ, կարող եմ
նկարագրել: 

Քանի որ Աբովյան 15 տարածքի հանդեպ իմ զգայնության շեմը շատ ցածր է, ես զգում եմ
այստեղի ամեն շարժումն ու նոր, բայց արդեն կիսամեռ դեղնած տույայի հայտնվելն ու
անհայտանալը հին կաղնիների փոխարեն՝ Աբովյան փողոցի կողմից, որոնց կաղիններն ու
նրանց գլխարկներն ընկնում էին Լեզվի ինստիտուտի շքեղ ու լայն պատուհանագոգերին: 

Երբ պարզվեց, որ Լեզվի ինստիտուտի շենքը նոր կյանքի քիմքին չեկավ, ու պիտի
կաթողիկոսարանը տեղանքն առգրավի (բնականաբար գերակա շահի տեսքով), Լեզվի ինստիտուտի
շենքի հետևում թաքնված հին Կաթողիկեն մի անամոթ մերկացավ: 

Խորհրդային տարիներին, երբ արդեն բիրտ չէին այդ տարիները, այլ ճահճոտ ու ամեն ինչ
կարելի էր, միայն` զուսպ , մարդիկ էլի քիչ էին գնում եկեղեցի, իսկ Կաթողիկե մտնում
էին հաշված մարդիկ: Լեզվի ինստիտուտի Սայաթ-Նովա – Աբովյան խաչմերուկի շքամուտքից
բացի կար ետնամուտք, որն ավելի շատ ետնաելք էր դեպի Կաթողիկե ու ավտոտնակներ: 

Աշակերտ ժամանակ, երբ մտնում էի Լեզվի ինստիտուտ, անպայման իջնում էի վերև տանող
ճոխ ու լայն աստիճանասանդուղքի տակ ու դուրս գալիս ետնամուտքով Կաթողիկեի բակ:
Եկեղեցու դռան առաջ միշտ մի պառավ կին էր նստում՝ գլխաշորով, ու միայն դեմքն ու
մատերն էին բաց: Կինը երևի պահակ էլ էր, արևածաղիկ էլ էր վաճառում ու ոչ սովորական
արևածաղիկ. մենք դրան խոզի արևածաղիկ էինք ասում. խոշոր էր, հնգանիստ ու
շագանակագույն: Հիմա դրանցից չկա: Հենց շենքից դուրս էինք գալիս ու մտնում
Կաթողիկեի բակ՝ պառավն ասում էր. «Էլի եկան, որ եկեղեցուց բան գողանան, գողե՛ր»:
Անկապ խոսում էր, գողություն չէր տեսել դեռ... 

Մենք պարզում էինք քսանկոպեկանոցը, ու մինչև ինքը հին թերթից կոն էր սարքում, որ
սերմը լցնի մեջը, մենք ուսումնասիրում էինք Կաթողիկեի խորհրդավոր ներսը` մուգ
կարմիր թավշից վարագույրը, ոսկեգույն գործված խաչը, սառը պատերի մեջ տաք վառվող
երկու մոմերը, տգեղ թվացող սրբապատկերները, ու էդ աղքատիկ եկեղեցին արևածաղիկ ծախող
պառավի հսկողությամբ էնքան հարուստ տեսք ուներ, ու երբ պառավն ամեն անգամ ասում էր՝
«էկան գողանան, տանեն»՝ ավելի էի համոզվում, որ գանձեր կան մեջը, ու մուգ կարմիր
թավշե վարագույրի հետևում են: 

Կաթողիկեն թաքնված շուք ուներ, գաղտնիք ուներ մեջը: Հիմա բան չունի: Խորհուրդը
փռեցին փողոցի վրա տոնավաճառի պես: 

Կաթողիկեի գմբեթի խաչն անհետացավ 

Բայց վերադառնանք նոր նյութին, այսքանը գիտեինք: 

Երբ շինմոնտաժային աշխատանքները սկսվեցին այս հոգևոր տարածքում՝ Կաթողիկեի գմբեթի
խաչն անհետացավ: Որպես միջին վիճակագրական հայ, որը վերլուծում է՝ դատելով փորձից,
ես մտածեցի՝ հավանաբար թանկ մետաղից էր խաչը, ու անհետանալու պատճառը թանկ լինելն
էր: Հետո մտածեցի՝ «մեղա, մեղա, ինչեր եմ մտածում»: Բայց Պառավը գիժ չէր, մի բան
գիտեր սիրտը ծերացած: 

Անցան երկար ու ձիգ ամիսներ: Նոր եկեղեցական երկնաքերը օծվեց, իսկ հնի գմբեթի վրայի
խաչը չկար: Պառավի չորացած զգոն ձեռքը չկար, որ բռներ հանողին: Անցավ ժամանակ, շատ
ժամանակ, ու մի քանի օր առաջ Կաթողիկե եկեղեցու գմբեթին նստեց մեծ խաչը: 

Խաչերը սովորաբար կանգնեցնում են, ես հասկանում եմ, բայց սա նստեց, որովհետև
անհամապատասխան է Կաթողիկեի զուսպ, նեղ, փոքր չափերին: Նոր խաչը նման է նոր
հարստացած հայերի պատշգամբների ու պատուհանների ճաղավանդակներին, որոնք դատելով
բառից, պետք է որ կազմված լինեն ճաղերից, բայց ոլոր-մոլոր տերևներից են կազմված ու
ծաղիկներից՝ խուճուճ-մուճուճ... 

Այ, Կաթողիկեի նոր խաչը ոնց որ այդ նոր պատշգամբներից մի կտոր պոկած լինեն ու
գմբեթին նստեցրած: 

Բայց մեծ կտոր են պոկել, չափերով արտառոց անհամապատասխանություն է: 

Չի բացառվում, որ նորակառույց երկնաքեր-եկեղեցիներից մեկի համար է դարբինը ջանք
թափել, բայց չճշտված հանգամանքների պատճառով նստեցրել են խեղճ Կաթողիկեի վրա, որի
անվտանգությունը տասնյակ տարիներ պառավն ապահովեց այնպես, ինչպես չէր կարող անել
նորաստեղծ որևէ «սեքյուրիթի»… 

* Սյունակում արտահայտված տեսակետները կարող են չհամընկնել ՍիվիլՆեթի տեսակետներին:

Սիրիայի ժողովրդին մարդասիրական մասնագիտական օժանդակություն ցուցաբերելու նպատակով
այսօր՝ փետրվարի 8-ին, հումանիտար ականազերծողներից, բժիշկներից և նրանց անմիջական
անվտանգությունն ապահովող հայ մասնագետներից բաղկացած խումբը (ընդհանուր՝ 83 անձ)
ժամանել է Սիրիայի Արաբական Հանրապետություն՝ Հալեպ). այս մասին Ֆեյսբուքում գրել է
պաշտպանության նախարարության մամուլի խոսնակ Արծրուն Հովհաննիսյանը։ 

«Հայ մասնագետները Հալեպի՝ բացառապես ռազմական գործողություններից զերծ
բնակավայրերում ծավալելու են հումանիտար ականազերծման, բնակչության հակաականային
իրազեկման, բժշկական ծառայությունների մատուցման մարդասիրական գործունեություն: 

Հայաստանի Հանրապետության կողմից Սիրիայի ժողովրդին մարդասիրական մասնագիտական
օժանդակություն ցուցաբերելու որոշումը կայացվել է` հաշվի առնելով Սիրիայում և
հատկապես Հալեպ քաղաքում ռազմական գործողությունների հետևանքով ստեղծված հումանիտար
ծանր վիճակը, ՄԱԿ-ի Անվտանգության Խորհրդի 2017 թվականի № 2393 և 2018 թվականի №
2401 բանաձևերը, սիրիական կողմի գրավոր խնդրանքները, ինչպես նաև Հալեպում մեծաթիվ
հայկական համայնքի առկայությունը: 

Սիրիայի Արաբական Հանրապետության տարածքում հայ մասնագետների տեղավորման, նրանց
կարգավիճակի, գործառույթների և անվտանգության հետ կապված հարցերը կարգավորվել են
Հայաստանի Հանրապետության օրենսդրության համաձայն: 

Սիրիայի Արաբական Հանրապետություն հայ մասնագետների տեղափոխման, ինչպես նաև
ապահովման խնդիրներն իրականացվում են ռուսաստանյան կողմի աջակցությամբ»,- գրել է
Արծրուն Հովհաննիսյանը: 

Հայաստանում 2018-ին տնտեսական ակտիվության ցուցանիշը կազմել է 5,8%, սպառողական
գների ինդեքսը՝ 2,5%. Հայաստանի Հանրապետության վիճակագրական կոմիտեն հրապարակել է
ՀՀ սոցիալ-տնտեսական վիճակը բնութագրող ընթացիկ-օպերատիվ ամփոփմամբ ստացված
նախնական հիմնական մակրոտնտեսական ցուցանիշները։ 

2017-ի տվյալներով` Հայաստանում տնտեսական ակտիվության ցուցանիշը 2016-ի համեմատ
աճել էր 7,7%-ով։ 

Համաձայն հրապարակման՝ Հայաստանում 2018-ին աճել են շինարարության ծավալը (2017-ի
համեմատ 4,5%-ով), արդյունաբերական արտադրանքի ծավալը (2017-ի համեմատ 4,3%-ով),
իսկ գյուղատնտեսության համախառն արտադրանքի ծավալը նվազել է 7,6%-ով։ 

Հայաստանում էական աճ է արձանագրվել ծառայությունների ոլորտում՝ 18,8%, իսկ
առևտրաշրջանառության մեջ արձանագրվել է 8,7% աճ։ 

Հայաստանի արտաքին առևտրաշրջանառությունը կազմել է 7,4 մլրդ դոլար՝ 16,4%-ով ավելի,
քան նախորդ տարի, այդ թվում՝ ներմուծումն աճել է 21,1%-ով, արտահանումը՝ 7,8%-ով։ 

Տնտեսական ակտիվության ցուցանիշը (ՏԱՑ) երկրի տնտեսությունում արտադրանքի թողարկման
իրական ծավալի փոփոխության ամսական ագրեգացված ցուցանիշ է: Այն ընդգրկում է
տնտեսական գործունեության բոլոր տեսակները և սկզբնապես հաշվարկվում է նախորդ տարվա
միջին տարեկան գներով, ինչը հնարավորություն է տալիս ունենալ տվյալ ամսվա
արտադրանքի թողարկման ծավալի իրական փոփոխությունը նախորդ ամսվա և նախորդ տարվա
համապատասխան ամսվա նկատմամբ և ստեղծել ՏԱՑ-ի ժամանակագրական շարքեր` շղթայակապ
ինդեքսներ։ Այն մոտ է լինում երկրում գրանցված տնտեսական աճի ցուցանիշին։ 

2017-ին Հայաստանում ՀՆԱ-ի աճը կազմել է 7,5%: Հայաստանի 2018-ի պետական բյուջեով
տարվա համար կանխատեսվում էր 4,5% տնտեսական աճ, իսկ արդեն 2019-ի պետական
բյուջեով՝ 2018-ի տնտեսական աճի կանխատեսումը 6,5% է, 2019-ինը՝ 4,9%: 

Համաշխարհային բանկը 2018-ի Հայաստանի տնտեսության աճը գնահատել է 5,3%, իսկ 2019-ի
և 2020-ի համար՝ համապատասխանաբար 4,3% և 4,6%: 

Փետրվարի 8-ի արտահերթ նիստում կառավարությունը հաստատեց իր գործունեության
հնգամյա՝ 2019-2023 թվականների ծրագիրը։ Այսօր այն կուղարկվի Ազգային ժողով։ 

«Կառավարության այս ծրագիրը լիարժեք համապատասխանում է մեր ունեցած հայեցակարգային
պատկերացումներին»,- նշեց վարչապետ Նիկոլ Փաշինյանը։ 

«Այս ծրագրով ազդարարում ենք տնտեսական հեղափոխության մեկնարկը՝ արձանագրելով, որ
կառավարության գործառույթը շարունակում է մնալ նույնպիսին, ինչպիսին եղել է
Հայաստանում ոչ բռնի, թավշյա ժողովրդական հեղափոխության քաղաքական հարթակի
պատասխանատվությունը, և դա հնարավորություններ ստեղծելն է»,- հավելեց Նիկոլ
Փաշինյանը։ 

Կառավարության ծրագրի նախագիծը ներկայացվել էր կառավարության փետրվարի 6-ի նիստում,
սակայն չէր հաստատվել, քանի որ ստացվել էին նոր առաջարկություններ: 

Կառավարության ծրագիրը ներառում է հետևյալ բաժինները. 

Հայաստանի Հանրապետության կառավարության գործունեության հիմնարար ուղենիշերը, 

Արտաքին և ներքին անվտանգության ապահովումը (պաշտպանության ոլորտի
քաղաքականություն, ներքին անվտանգություն, արտաքին քաղաքականություն, սփյուռքի հետ
կապեր), 

Պայքար կոռուպցիայի դեմ (հանրային ծառայության մեջ գտնվող անձանց գործունեության,
գույքի և եկամուտների թափանցիկություն, հանրային կառավարում, տնտեսական
գործունեության թափանցիկություն), 

Ազատ, արժանապատիվ և երջանիկ քաղաքացի (օրենքի առջև բոլորի հավասարություն,
արդարադատություն և մարդու իրավունքների պաշտպանություն, աղքատության հաղթահարում,
սոցիալական պաշտպանություն և ժողովրդագրություն, առողջապահություն, կրթություն և
գիտություն, մշակույթ, սպորտ, երիտասարդություն, շրջակա միջավայր), 

Մրցունակ, մասնակցային և ներառական տնտեսություն (տնտեսական քաղաքականությունը և
քաղաքացու բարեկեցությունը, ստեղծարար ներուժի ընդլայնումը և իրացումը, մրցունակ և
մասնակցային տնտեսություն, գործարար միջավայր, ներքին շուկաների ազատություն, արդար
մրցակցություն, արտահանումը՝ տնտեսական աճի հիմնական շարժիչ, ներդրումների աճը՝
մրցունակության և կայուն աճի նախապայման, զբոսաշրջություն, ՓՄՁ զարգացումը՝
ներառական տնտեսական աճի նախադրյալ, վերամշակող արդյունաբերություն,
գյուղատնտեսություն), 

Տարածքային կառավարում, տեղական ինքնակառավարում և ենթակառուցվածքներ (տարածքային
կառավարում և տեղական ինքնակառավարում, էներգետիկ բնագավառ, հանքարդյունաբերության
ոլորտ, ջրային տնտեսություն, տրանսպորտ, պետական գույքի կառավարում, միգրացիա), 

Բարձր տեխնոլոգիաներ, թվայնացում և ռազմարդյունաբերություն (բարձր տեխնոլոգիաներ,
կապ և թվայնացում): 

Պետական ֆինանսների կառավարում (հարկային համակարգ, պետական ծախսեր): 

Ողջունում եմ Հայ Հեղափոխական Դաշնակցության 33-րդ Ընդհանուր ժողովի
պատգամավորներին և հյուրերին: 

ՀՅԴ-ն անցել է պատմական մեծ ուղի՝ հերոսական ու ողբերգական, երբեմն՝ հակասական ու
վիճելի, երբեմն՝ միարժեքորեն իրավացի, հաճախ՝ հալածված, բայց միշտ կիսել է իր
ժողովրդի ճակատագիրը։ 

Բացառիկ է Դաշնակցության դերը աշխարհասփյուռ հայության ազգային ինքնության
պահպանման, գաղթօջախների կազմակերպման, հայկական կառույցների կայացման գործում։ 

Հայ Հեղափոխական Դաշնակցության վերադարձը, նրա վերընձյուղումը մայր հայրենիքում,
ինչպես դուք եք ավելի ճշգրիտ բնորոշում, կարևոր իրադարձություն էր ոչ միայն
կուսակցության, այլև ողջ հայության և հատկապես Հայաստանի և Արցախի քաղաքական
կյանքում։ 

Ընդհանուր ժողովին մաղթում եմ հաջող ընթացք, արդյունավետ աշխատանք, նաև իմաստուն ու
հեռատես որոշումների ընդունում։ Ժողովի մասնակիցներին, ինչպես նաև Դաշնակցության
ընտանիքի բոլոր անդամներին մաղթում եմ հաջողություններ՝ իրենց հայրենանվեր
գործերում։ 

Իմ և Հայաստանի նորընտիր խորհրդարանի մեծամասնության անունից հայտարարում եմ, որ
պատրաստ ենք համագործակցության ՀՅԴ-ի հետ։ Մենք նաև բաց ենք լինելու ձեր հնչեցրած
առաջարկությունների և քննադատության հանդեպ։ 

Հուսով եմ, որ ՀՅԴ 33-րդ Ընդհանուր ժողովից հետո Դաշնակցությունն իր անդամներին,
համակիրներին և ողջ հայությանը կներկայանա ոչ միայն իր մեծ՝ 129-ամյա փորձով,
հարուստ ավանդույթներով, այլև նոր լիցքերով, թարմ գաղափարներով և երիտասարդ ոգով։ 

Հաջողություն ձեր աշխատանքներին։ 

Աշխատանքային այցով Շվեյցարիայում գտնվող վարչապետ Նիկոլ Փաշինյանը Ցյուրիխում
հանդիպումներ է ունեցել մի խումբ գործարարների հետ, որոնց հետ քննարկել է
Հայաստանում տարբեր ներդրումային ծրագրերի իրականացման հնարավորություններն ու
հեռանկարները: 

Մասնավորապես, վարչապետը Շվեյցարիա-Հայաստան առևտրի պալատի նախագահ Մայք Բարոնյանի
հետ քննարկել է դեղագործության ոլորտում Հայաստանում իրականացվող ներդրումային
ծրագրի ընդլայնմանը վերաբերող հարցեր: Մայք Բարոնյանը նշել է, որ այժմ երևանյան
ընկերությունն զբաղվում է հումքի վերամշակմամբ, և իրենց նպատակն է Հայաստանում
կազմակերպել նաև դեղերի արտադրություն ու իրականացնել արտահանում: Նախատեսվում է
առաջիկա հինգ տարիների ընթացքում ներդնել մեկ տասնյակից ավելի միլիոն դոլար`
ստեղծելով բարձր աշխատավարձով նոր աշխատատեղեր: Մայք Բարոնյանը վարչապետին է
ներկայացրել նաև նորագույն տեխնոլոգիաների միջոցով էներգիայի արտադրությանը և պղնձի
վերամշակմանն առնչվող ներդրումային այլ ծրագրեր: 

Շվեյցարացի գործարար Հանս Շվեյկարդը ՀՀ կառավարության ղեկավարին է ներկայացրել
արևային էներգիայի արտադրության խոշոր ներդրումային ծրագիր: Նիկոլ Փաշինյանը
ողջունել է պարոն Շվեյկարդի նախաձեռնությունը և ներկայացրել էներգետիկայի ոլորտում
կառավարության առաջիկա տարիների ռազմավարությունն ու այդ բնագավառի զարգացման
հեռանկարները: Նիկոլ Փաշինյանն առաջարկել է գործարարին ծրագիրը կյանքի կոչելու հետ
կապված հարցերը քննարկել Էներգետիկ ենթակառուցվածքների և բնական պաշարների
նախարարության հետ` այն արդյունավետ իրականացնելու նպատակով: 

Նիկոլ Փաշինյանը հանդիպել է նաև «Ֆրանկ Մյուլլեր» ընկերության նախագահ, շվեյցարահայ
հայտնի գործարար և բարերար Վարդան Սրմաքեշի գլխավորած պատվիրակությանը` կազմված մի
խումբ գործարարներից: Հանդիպման ընթացքում քննարկվել են գյուղատնտեսության, սննդի
արդյունաբերության, շինարարության, բանկային համակարգի, ոսկեգործության,
ժամագործության և մասնագիտական կրթության ոլորտներում մի շարք ներդրումային
ծրագրերի իրականացմանն առնչվող հարցեր: Վարչապետը կարևորել է ներկայացված ծրագրերի
իրականացումը մեր երկրում և հայտնել կառավարության պատրաստակամությունը` առկա
գործիքակազմերի շրջանակում օժանդակելու դրանց կյանքի կոչմանը: Նիկոլ Փաշինյանը նշել
է, որ կառավարությունը շարունակելու է բիզնես միջավայրի բարելավմանն ուղղված
քայլերը և շահագրգռված է Հայաստանում նոր ներդրումների իրականացմամբ և աշխատատեղերի
ստեղծմամբ: 

Նիկոլ Փաշինյանը Վարդան Սրմաքեշի հետ քննարկել է նաև «Հին Երևան» ծրագրի
իրականացմանը վերաբերող հարցեր: Կառավարության ղեկավարն ընդգծել է պատմամշակութային
հուշարձանների պահպանության սկզբունքի կարևորությունը և այդ շենքերի նկատմամբ
մաքսիմալ խնամք ապահովելու անհրաժեշտությունը: 

Այն հարցի կամ հարցերի մասին, որ ուզում եմ խոսել, այդ հարցերին երբևէ այսպես թե
այնպես անդրադարձել եմ։ Իսկ եթե այժմ նորից հարկ եմ համարում ուշադրության
հրավիրել, ուրեմն ընդգծում եմ խնդրի կարևորությունը և այն, որ երբևէ հրապարակորեն
բարձրացրած հարցը իր գործնական լուծումը չի գտել։ Եթե այդպես է, այժմ ինչո՞ւ եմ
նորից գրիչ վերցրել։ Որովհետև գտնում եմ, որ, մեղմ ասած, քաղքենություն է իմաստունի
նման ձեռք թափ տալը. որպես թե՝ ոչինչ անել հնարավոր չէ։ 

Եվ ուզում եմ սկսել կոնկրետ մի փաստից։ Կոնկրետ, բայց ոչ բացառիկ։ Անցած աշնանը
ժուռնալիստ ընկերոջս հետ մտանք սրճարան։ Եվ՝ հետաքրքիր մի տեսարան. մի խումբ
ջահելներ, ոտքի վրա, շրջապատել էին մի հարբածի, սովորական մի հարբեցողի և
զվարճանում էին. միմյանց հերթ չտալով, որպես թե սրամտում էին, հայհոյում, իր տեղն
ու գոյությունը կորցրած այդ խեղճին անպատկառ հարցեր էին տալիս և՝ փոխարենը իրենք
պատասխանում, սանրում էին նրա մազն ու մորուքը, փորձում թղթադրամ կպցնել ճակատին...
Վերջը, տխուր մի ներկայացում։ Մեզ մի կերպ հաջողվեց հարբածին դուրս բերել
սրճարանից, մի կերպ հաջողվեց խուսափել ծեծկռտուքից, ջահելների մի մասը գնաց հարբածի
հետքով՝ խաղը շարունակելու, իսկ մի քանիսի հետ մենք նստեցինք զրույցի։ Նրանք մեզ
հետ սեղան նստեցին ոչ թե իրենց հայրերի տարեկիցների և ինչ-որ գրողների խոսքը
լսելու, այլ ապացուցելու, թե որքան անհարկի էր մեր միջամտությունը։ Եվ ինչո՞վ էին
հիմնավորում դա։ Նրանով, որ այդ խեղճ մարդը իրենց պահած... որբն է. ամեն օր, ամեն
օր դրամ են տալիս նրան, մի բաժակ օղուց մինչև մի շիշ օղու դրամ։ Եվ, ինչ կա որ, մի
անգամ էլ կարելի է մորուքը սանրել։ Հետաքրքրության համար։ Մեր զրուցակից ջահելները
երկու-երեք տարի առաջ ավարտել էին միջնակարգը, բարձրագույն ընդունվելու երկու-երեք
անհաջող փորձ էին կատարել և սպասում էին, որ նոր ամառ գա և՝ նորից փորձեն (և նորից,
անշուշտ, ծնողների օգնությամբ) և համոզված էին՝ փորձերից մեկը չէ, մեկը կպսակվի
հաջողությամբ։ 

Ուրեմն, նրանցից ոչ մեկը ոչ մի տեղ չէր սովորում, ոչ մեկը ոչ մի տեղ չէր աշխատում,
բայց... որբ պահելու պատեհություն, շնորհք և կարողություն ունեին։ 

— Եթե դուք չեք աշխատում, ապա որտեղի՞ց ձեզ դրամ, որ և ինքներդ եք ծախսում, և
օգնում խեղճերին։ 

Այս հարցիս ջահելներից մեկը պատասխանեց՝ — Սաղ մնա ատեցս։ 

Ահա, խոսքս այդ ջահելների և նրանց «ատեցների» մասին է։ 

Ոչ մի տեղ չսովորող, ոչ մի տեղ չաշխատող, ժամանակը անիմաստ սպանող, օր օրի աճող
իրենց էներգիան վտանգավոր ձևերով դրսևորող, կասկածելի առօրյայով ապրող այս
ջահելների՝ տղաների ու աղջիկների և նրանց թիկունքներին սարի պես կանգնած ծնողների,
հայրերի մասին է։ 

Երևան քաղաքում որքա՞ն է հաշվվում այս խմբին պատկանող երիտասարդների թիվը։ Քանի՞
հազար։ Կարծում եմ, որ այդ հարցին ոչ մեկը ճիշտ պատասխան տալ չի կարող։ Նույնիսկ՝
մեր վիճակագիրները։ Սա արդեն որոշակի վերաբերմունք է պրոբլեմի նկատմամբ, իսկ այդ
վերաբերմունքը ձեռքը թափ տալն է։ 

Եվ հիմա ուզում եմ մի կողմ թողնել այս ջահելներին. նրանց հետ խոսելը դժվար է։ Մի
կողմ թողնել դպրոցները, մանկավարժական կոլեկտիվները, որոնք էն գլխեն և մինչև հիմա
իրենց աշխատանքի արդյունքը չափում են բարձրագույն, առաջին հերթին բարձրագույն
հաստատությունները ընդունված շրջանավարտների թվով, առանց մտածելու, որ այսօր մեր
երկիրը, հասարակությունը, ժողովուրդը ավելի շատ բանվորի ու հողագործի կարիք ունի,
քան մասնագետի, իսկ ամենից առաջ, ամենից առաջ՝ ակտիվ քաղաքացու և առողջ հոգով
մարդու։ Մի կողմ թողնենք քաղաքի կոմերիտական ու երիտասարդական կազմակերպությունների
հսկա բանակը, որը գաղափարական-դաստիարակչական իր հնացած (հետևաբար՝ նաև անուժ)
մեթոդներով այս խմբի ջահելների հոգու հետ խոսել չի կարող։ Ուզում եմ մի կողմ
թողնենք վարչական այն միջոցները, որոնցով պետք է սեղմել օր օրի իր սահմանները
սպառնալիորեն ընդարձակող մութ ու վտանգավոր այս օղակը։ Մի կողմ թողնենք նաև եղած
հնարավորությունների ճիշտ օգտագործումը, ասենք թեկուզ, թե ինչու Երևանի բազմաթիվ
արհեստագործական ուսումնարանները, չգիտես ինչու, իրենց սաներին որոնում են Երևան
քաղաքից դուրս, թողած փողոցներում և սրճարաններում թափառող, տաղտուկ ու մութ
կյանքով ապրող երևանցի պատանիներին ու աղջիկներին, արհեստագործական ուսումնարանները
հայտարարություններով, մամուլում, ռադիոյով և հեռուստատեսությամբ վրա-վրա կրկնվող
հայտարարություններով և ինչ-ինչ խոստումներ տալով արհեստներ սովորելու են հրավիրում
հանրապետության այլ քաղաքների և գյուղերի հազարավոր պատանիների ու աղջիկների։ 

Եկեք, մի պահ, այս պրոբլեմը սնող նշված ու չնշված պատճառները մոռանանք և հիշենք, որ
ոչ մի տեղ չսովորող, ոչ մի տեղ չաշխատող երևանցի բազմահազար ջահելները ծնողներ
ունեն։ Հայրեր։ Եվ հիշենք ոչ միայն կամ ուղղակի ոչ թե նրա համար, որ ընտանիքն է
երեխաների դաստիարակության առաջին և հիմնական օջախը, մայրը, հայրը, այլ հիշենք, որ
այդ հայրը նաև քաղաքացի է։ Իսկ այդ հասուն, որոշակի սկզբունքների և այսօրվա
իրականության տեր քաղաքացին ինչպես և ինչի համար է նախապատրաստում իր հովանու տակ
մեծացող վաղվա հասարակության գործուն անդամին, վաղվա իրականության տեր քաղաքացուն,
որը տվյալ դեպքում իր որդին է կամ իր աղջիկը։ Ահա այսպիսի հարցապնդումը ինձ թվում է
ճիշտ։ Կոնկրետ և ճիշտ։ 

Հայրը իր աղջկան թող նվիրի ադամանդե մատանի, դա հոր գործն է։ Դրա համար նրանից
հաշիվ չենք պահանջում։ Իսկ եթե աղջիկը տնից դուրս եկավ, ո՞ւր գնաց և ինչո՞վ է
զբաղվում, հասարակական կյանքին մասնակցո՞ւմ է և ինչո՞վ ու ինչպե՞ս... Դրա համար
արդեն նրանից՝ նորելուկ, բայց ադամանդակիր քաղաքացու հովանավոր հասուն քաղաքացուց
հաշիվ եմ պահանջում։ 

Հայրը իր որդուն թող հագցնի մոդայիկ կոշիկ և նրա «ոտքի տակ դնի» ավտոմեքենա, դա հոր
գործն է։ Իսկ եթե այդ ջահելը մեքենան դեպի ո՞ւր է քշում, ո՞ր կողմի վրա... դրա
համար՝ արդեն հաշիվ եմ պահանջում։ Հայրը ամեն առավոտ իր որդու գրպանը թող թղթադրամ
դնի՝ «օրվա ծախսի փող», դա հոր գործն է։ Իսկ թե պարգև ստացած դրամը ջահելը որտեղ և
ինչպես է ծախսո՞ւմ... դրա համար ես հաշիվ եմ պահանջում։ Այսպես ուրեմն, մենք
իրավունք չունենք խառնվելու հայրերի գործերին, բայց հայր-քաղաքացիները թե ինչպիսի
նորելուկ քաղաքացիներ են դաստիարակում, դրա համար պետք է պատասխան տան։ 

Բայց պատասխան պահանջող կա՞։ 

Եվ պատասխանող կա՞։ 

Իսկ եթե հանկարծ պատասխան են տալիս, արդեն շատ ուշացումով, այն ժամանակ միայն, երբ
զավակներն արդեն հանցագործներ են։ Ահա։ 

Այս երևույթը ճիշտ հասկանալու համար, այս պրոբլեմին մոտենալու համար, մեր
վիճակագիրներն ու սոցիոլոգները, հապա, թող բարի լինեն պարզել նախ ոչ մի տեղ
չսովորող, ոչ մի տեղ չաշխատող մեր քաղաքի տղաների ու աղջիկների ճիշտ թիվը և ապա,
նրանց ծնողների, հայրերի սոցիալական պատասխանատվությունը։ Մեկ առ մեկ։ Եվ շատ
հետաքրքիր մի պատկեր կբացվի։ Կպարզվի, որ այդ ջահելների հայրերը, համարյա բոլորը,
արդեն իրենց կարիերաների բարձրակետերում են և, ուրեմն, իրականությանը, մեր կյանքի
ընթացքին տոն տվողներ։ Եվ այստեղ արդեն ջահելներին կարելի է թողնել հանգիստ և
հավաքել ծնողներին՝ բռնել հայրերի փողպատը։ 

Կպարզվի հանկարծ, որ այդ մարդկանց փողպատը միշտ էլ թափ ենք տվել։ Բայց ինչի՞
համար... Պլանները չկատարելու համար։ Աշխատանքում թերանալու համար։ Նրանք բոլորը,
բոլորը անշուշտ, աշխատանքային անհատական պլան ու պարտականություն ունեն՝ միամսյա,
եռամսյա, տարեկան և դրա համար միշտ էլ պատասխան են տվել և պատասխան են տալիս։
Կպարզվի հանկարծ, որ նրանցից շատերը իրենք են հաշիվ պահանջող և իրենք են հաշվետու
կոլեկտիվների պլանների ու պարտավորությունների համար։ Եվ կպարզվի, որ բոլորը,
անխտիր բոլորը, երբևէ նկատողություն ու պատիժ են ստացել պլանները թերակատարելու
համար։ Եվ կպարզվի նաև, որ նրանցից ոչ մեկը երբեք և ոչ մեկի հաշվետու չի եղել, թե
ինչու է իր տանը պորտաբույծ աճում, ինչու՞ է իր որդին կամ աղջիկը հանրային կյանքից
դուրս, ինչու՞ է իր զավակը պղտորում հասարակական կյանքի մթնոլորտը։ Իսկ եթե այնպես
պատահի, որ մի օր այդ բոլոր հայրերի աշխատանքային պլաններն ու պարտավորությունները
ծալենք-դնենք մի կողմ և նրանց (ամեն մեկին առանձին-առանձին) հարց տանք,— ինչու՞ ձեր
որդին չի աշխատում,— այդպես մենք միջամտած՞ կլինենք այդ հոր և նրա ընտանիքի այսպես
կոչված «ներքին գործերին»։ Նա կարող է այդպես հաշվել. իսկ մենք պարտավոր ենք
հասկացնել նրան,— եթե ձեր որդու, ձեր զավակի աշխատանքը ձեզ պետք չէ, պետք է
բոլորին, բացի ձեզանից՝ բոլորին, այս երկրում որքան մարդ կա... — այդ դեպքում մենք
ստիպված կլինենք բացատրել,— պարտադիր չէ, որ պատերազմ լինի և նոր հասկանանք, որ
ամեն մեկի որդին իր որդին լինելուց բացի՝ երկրի զինվորն է։ Իսկ ոչ մի զինվոր զենք
չի վերցնում միայն իր հորը պաշտպանելու։ Նա բոլորի զինվորն է։ 

Իսկ եթե, այնուամենայնիվ, չհասկանանք իրար, կա մի վերջին միջոց. այդ դեպքում այդ
հայրերի աշխատանքային պլաններն ու պարտավորությունները կարելի է ընդհանրապես
չընդունել։ 

Ոչ, միամիտ ու ծայրահեղ բան չեմ ասում. անաշխատ երիտասարդների բազմահազարանոց
երևանյան բանակի էներգիան (որը դրսևորվում է բազում մութ ու խոտոր ձևերով), այդ
էներգիան ճիշտ հունի մեջ դնելու ամենակարճ ճանապարհը նրանց ծնողների, հայրերի հետ
գործնական և, եթե պետք է, պաշտոնական հարաբերություններն են։ Գործնական
հարաբերություն այսօրվա միջին տարիքի այն մարդկանց հետ, որոնց մանկությունը
զուգադիպեց պատերազմին, և նրանք ստիպված եղան երեխա-երեխա աշխատել հայրերի փոխարեն։
Սովորել, աշխատել, կռվել սովի դեմ։ Որոնց պատանեկությունը զուգադիպեց
հետպատերազմյան տարիների տնտեսական դժվարություններին և դարձյալ՝ սովորել, աշխատել
և էլի՝ հացի խնդիր։ Իսկ հիմա ի՞նչ պատահեց. նրանք, որ մանկուց տեսել են աշխատանքի
ծանրությունն ու հաճույքը, դժվարությամբ ձեռք գցած մի կտոր հացը ընդունել որպես
արարիչ, այսօր, ահա, իրենց որդիների ու աղջիկների, իրենց զավակների հետ միացած,
նրանց հետ համաձայն, արհամարհում են աշխատանքը, մի կտոր հացի համար սևագործ
աշխատանքով զբաղվելը, այսպես կոչված սևագործությունը, ընդունում են պատվի դեմ։
Ինչպե՞ս հասկանալ։ Հոգեբանության այս ի՞նչ տակնուվրայություն է։ 

Հայրը նա էր, ով որպես նվեր շոյում էր աղվամազոտ դեմքդ, և այտերդ սղալող նրա
կոշտուկներից պատկառում էիր և հուզմունքից քրտնում։ Հայրը նա էր, որի համար
անհասկանալի ու տարօրինակ էր որդու պարապությունը։ Մարդու պարապությունը։ 

— Եթե մարդ է, պետք է աշխատի։ Բա ինչի՞ համար է աշխարհ եկել։ Եթե չաշխատի, ուրեմն
ի՞նչ անի։ — Ահա աշխարհի ու մարդու նկատմամբ մեր հայրերի ունեցած շիփ-շիտակ
հայացքը։ Հայը և հայրը նա էր, ով մի կտոր հաց ու պանրով կշտանում էր և շնորհակալ, և
գոհ, և լիաչք, նայում երկինք,— աշխարհը խաղաղ է, գերդաստանը կա, հոգով ու մարմնով
առողջ զավակները ամեն մեկը իր գործին, և սեղանին արդար մի կտոր հաց կա։ Ուրիշ ի՞նչ
է պետք... Մի պայծառ երազ։ 

Այսպես՝ շռայլությունը մերժած, ընչաքաղցությունը մերժած, քիչը շատ ընդունելու,
փոքրը մեծ տեսնելու մեր հայրերի ավանդը ճիշտ ապրելու սկզբունք լինելուց բացի,
ճշմարիտ փիլիսոփայություն է։ 

— Միտք չունի,— ասում է նրանց փիլիսոփայությունը,— ընկնել շռայլության ետևից.
շռայլությունը երջանկություն չի կարող բերել։ Ուրեմն քիչը շատ ընդունիր և նայիր
հոգուդ խորքը և այնտեղ որոնիր քո երջանկությունը։ 

— Եվ ապա,— պետք չէ մտնել ընչաքաղցության կռվի մեջ, այդ կռվում հաղթանակ չկա,
բոլորը պարտվում են։ Ուրեմն լիաչք նայիր աշխարհին և իզուր մի զոհիր քո
արժանապատվությունը։ 

Ոչ ոք թող չմտածի, որ այդ փիլիսոփայությունը ծնվել է հարկադիր պայմաններից՝ ջարդ,
պատերազմ, տնտեսական դժվարություններ և այլն։ Պարզապես իրադրությունների մեջ այդ
խորին խորհուրդը ավելի սուր դրսևորվեց, և նրանք ավելի պինդ ապավինեցին այդ
խորհրդին։ Իսկ ակունքը մեր բնությունն է. քիչը շատ ընդունելու, փոքրը մեծ տեսնելու
խորհուրդը մեր բնաշխարհի հարազատ ծնունդն է, հետևապես նաև այդ երկրի ու բնության
տեր մարդկանց ապրելու և գործելու կերպը, որը սերնդեսերունդ փոխանցվելով գալիս էր։ 

Իսկ մեր հայրերի իմաստուն ավանդներից մենք որքա՞ն ժառանգեցինք և ժառանգածից որքա՞ն
փոխանցեցինք մեր զավակներին։ Այստեղ արդեն խոսքս ընդհանրապես թոռներին իրենց
պապերից բաժանող առաջին օղակի՝ միջին տարիքի բոլոր հայրերի և բոլոր թոռների մասին
է. նրանց, որ սովորում են, նրանց, որ աշխատում են, նրանց, որ վտանգավոր օղակում են։
Թաքցնելու բան չէ. սովորողների, ուսանողների մեծ մասը սեր և հարգանք չունի տառի
նկատմամբ, և տառերը ալարելով է գրում։ Աշխատողների մեծ մասը սեր և հարգանք չունի
աշխատանքի նկատմամբ, և հոգնած ու ի միջի այլոց է շարժում ձեռքերը։ 

Իսկ մի քանի տարի հետո այսօրվա թոռները հայրեր ու մայրեր են։ Եվ հասարակության
առաջամարտիկներ։ Նրանք ի՞նչ ոգի պետք է տան իրենց զավակներին։ Եվ դեպի ո՞ւր պետք է
առաջնորդեն հասարակությունը։ 

Մի օղակ, ընդամենը մի օղակ է բաժանում թոռներին իրենց պապերից, բայց թվում է թե՝
ազգակցական կապ չունեն։ 

Իսկ գուցե իզո՞ւր եմ այսքան նշանակություն տալիս ավանդներին։ Ժամանակները փոխվել
են, արբանյակներ են պտտվում Տիեզերքում, գիտատեխնիկական հեղափոխությունը նույնիսկ
քարանձավներն է մտել, գութանը չկա, հողե տանիքներն ու հատակները չկան, միայն սև ու
սպիտակով հեռուստացույցը արդեն չի գոհացնում, առանց ավտոյի յոլա գնալ չի լինի և
այլն, և այլն... Այո՛, այդ բոլորը այդպես է, և եթե կենցաղի ավանդների մասին լիներ
խոսքս, իհարկե, սխալված կլինեի։ 

Բայց խոսքը ոգու մասին է։ 

Նորօրյա կենցաղին ո՞վ է առարկում։ Բայց բարձր կենցաղը ոգու հաշվի՞ն պետք է լինի,
կենցաղն ու ոգին հակադարձ համեմատականնե՞ր են, ուրեմն, որքան կենցաղը բարձրանա,
ոգին այնքան պետք է փոքրանա՞։ Իսկ եթե այդպես է, այդ դեպքում դարձյալ պետք է
ապավինել հայրական ավանդներին։ Ավելի լավ է ունենալ ցածր կենցաղ, բայց մեծ ոգի։
Ինչպիսին նրանցն էր։ 

Իսկ կարո՞ղ ենք մեր նոր սերնդին վերադարձնել պապերի ոգին։ Ի սեր նրանց անձնական
երջանկության, ի սեր վաղվա առողջ հասարակության, ի սեր ժողովրդի հավերժության,
կարո՞ղ ենք վերադարձնել՝ աշխատասիրությունը, սերը տառի, արվեստի ու արհեստի,
հարգանքը աշխատանքի ու արդյունքի նկատմամբ, քչի շատությունը, փոքրի մեծությունը,
պատվախնդրությունը, արժանապատվությունը... Կարո՞ղ ենք վերադարձնել։ Դժվար խնդիր է։
Իրոք, դժվար։ Բայց դա մենք հենց այնպես հայտարարում ենք, առանց փորձելու։ 

Ինձ թվում է, թե մենք չափից ավելի ենք տարվում առօրյա հարցերով։ Պլանը՝ պլան,
պարտավորությունը՝ պարտավորություն, բայց, ընթացիկ հարցերի մեջ թաղված, մենք
մոռանում ենք երբեմն-երբեմն գլուխ բարձրացնել և նայել հեռու ապագային։ 

Գուցե սխալվում եմ, բայց տարօրինակ մի շտապողականություն, տագնապի պես մի բան եմ
նկատում մեր առօրյայում։ Կարծես բոլորս լսել ենք այն կանխատեսումը (և բոլորը
հավատացել), թե Տիեզերքի չգիտեմ որ մասից, չգիտեմ որ (կարծեմ՝ Իկար) երկնաքարը
գալիս է և ուղղություն է վերցրել ուղիղ դեպի Երկիր։ Ահա-ահա, տեղ է հասնելու՝
զարկելու է Երկրին, և մեր մոլորակը ուղեծրից դուրս է գալու և մեզ հետն առած՝ գնալու
է կորչելու։ 

Միլիոնավոր տարիներ այս Երկիր մոլորակը գոյություն ունի, միլիոնավոր տարիներ Իկարը
և իկարները գալիս են, գալիս են ու տեղ չեն հասնում։ Կամ, ավելի ճիշտ, ամեն օր են
տեղ հասնում, զարկում Երկրին և Երկրից տանում այն ժողովուրդներն ու ցեղերը, որոնք
ոգեղեն չեն, հեռանկար չունեն, այս աշխարհի մեջ չունեն իրենց աշխարհը։ Իսկ Երկիր
մոլորակը, ոչինչ չկորցրած, շարունակում է պտույտներ գործել Արեգակի շուրջ։ 

Այն խնդիրը, որ ես շոշափեցի, իրոք դժվար լուծելի է։ Դա ոչ մի տարվա գործ է, ոչ մի
հնգամյակի, դա պահանջում է երկար ու անընդմեջ ժամանակ։ Այն, ինչ ոգու հետ կապ ունի,
նա չունի սկիզբ ու վերջ, ունի միայն ընթացք։ Եվ մեր պետության, մեր կուսակցության,
մեր երկրի և մեր ժողովրդի շահը պահանջում է, որ նոր սերնդի դաստիարակությունը,
քաղաքացու և մարդու դաստիարակությունը լինի ընթացիկ կյանքի առանցքը։ 

ՇՐՋԿԵՆՏՐՈՆՑԻ չորս քեռիս ռազմաճակատում էին, հիմա զորակոչվել էին հայրս և իր
հորեղբորորդի Շաքրոն, որ նաև մորս հորաքրոջ որդին էր։ Երկու քեռիս՝ Հայկազն ու
Վարդանը, չվերադարձան, Շաքրոն չվերադարձավ, Ոսկան մեծ քեռիս վերադարձավ չփակվող
վերքից արյուն տալով, խմել սկսեց և մինչև հիմա խմում է։ Մյուս՝ Արտաշ քեռիս
ռազմաճակատ չհասավ, ռազմաճակատը, կարծում եմ, չտեսավ. «դժվար տղա էր», երևի թե հոր՝
Իշխան պապիս համաձայնությամբ, զինկոմիսարիատն ուզում էր քաղաքը նրա
անհանգստությունից ազատել, բայց նա կարողանում էր ամեն անգամ ետ փախչել։ Արտաշը
քաղցկեղից վերջերս մահացավ, Շաքրոն հինգ ժառանգ է թողել, զոհված երկու քեռիս ժառանգ
չեն թողել և դա ամենացավալին չէ, քանի որ կենտրոններից ու ժամանակի
քաղաքակրթությունից հեռու մեր Ահնիձոր գյուղում շատ տղերք անգամ լուսանկար չեն
թողել, նրանց պատկերը իրենց տոհմի ուրիշ տղաների մեջ պատահաբար եթե կրկնվել է՝
ուրեմն որևէ պառավ երբեմն հիշում է, որ այդպիսի մեկը կար հեռավոր նախապատերազմյան
ժամանակներում։ Հայրս կա, իմ սիրած բացատն անցյալ ամռանը հնձում էր, թուխ մոշահավը
տանու թռչունի պես ետևից քուջուջ էր անում, իմ հայտնվելու վրա շատ անհանգստացավ,
բնիկի իր կարծիքով՝ ես իրենց՝ իր ու ծերունի հնձվորի բացատում օտարական էի։ Բայց
խոսքը հիմա այն պահի մասին է, երբ երեսուներեք տարեկան Իգնատ հիանալի ատաղձագործն
ու հողի մունջ մշակը և իր հորեղբորորդի երեսներկամյա Շաքրոն՝ բրիգադավարը,
ակտիվիստը և առհասարակ գյուղական զորեղների միջից միշտ որևէ պաշտոն պոկողը, կանգնած
են շրջզինկոմի առջև, և նրանց ու զինկոմի միջև կանգնած է Իշխան պապս, որ ձեռնհաս
մարդ է կամ հեռավոր Ահնիձոր գյուղի իր հարազատների խեղճությունը այդ օտար քաղաքում
իրեն ձեռնհասություն է պարտադրում և ինքը պարտավորված է օգնել իր քրոջ զավակին և
աղջկա ամուսնուն՝ հորս։ Զինկոմին ուրեմն լավ բացատրելով՝ թե այդ երկուսը իրենց
ետևից ութ որբ են թողնում, պապը կարողացել է մեկի կամ մյուսի զորակոչն առայժմ
հետաձգել. այդ մեկը պետք է մնա գյուղում և երկու ընտանիքի գլխին տղամարդ լինի։
Մարդկանց ճակատագրի այդ տնօրենները ապրելու-մեռնելու ընտրությունը մի րոպե իրենց՝
Շաքրոյին ու Իգնատին են թողել. իրենց մեջ թող վճռեն, թե ով է ճակատ գնում և ով է ետ
գյուղ դառնում, բայց պապը հանկարծ գլխի է ընկել, որ ռազմա-բանակային կյանքի շուքը
գուցե հրապուրի լավ ձիու, երգի, լավ հագուստի, քրոմե սապոգների ու
կարգադրությունների Շաքրոյին և նույն այդ շուքը վանի ամաչկոտ ու մարդախույս
Իգնատին, և պապը ինքն է ընտրել. «Իգնատին տալիս եմ... Իգնատին եմ տալիս, այտա,
Իգնատն անլեզու անճար է, գյուղին Իգնատը չի պետք»։ Այնպես պատահեց, որ Իգնատի ետևից
նաև Շաքրոյին տարան. զինվորական շինելի մեջ եմ հիշում նաև Իշխան պապիս, մեր ութ
անտեր երեխայի վրա Դսեղ գյուղից դարձյալ երեք որբ ավելացավ, հեռավոր Սանահին
գյուղից Ահնիձոր բերվեց նաև Իշխանի հարյուրամյա մայրը, ձմռան երկար գիշերներին
երեխաներից ավագներս կաթնակերների ու պառավների այդ դասարանի համար հազիվ գիրկապով
ուզում էինք կարդալ այդ տան միակ գեղարվեստական գիրքը՝ նկարների շրշուն
պահպանիչներով «Սասունցի Դավթի» 1939-ի հոբելյանական շքեղ հրատարակությունը, և մեր
բոլորիս տատը՝ Իշխանի քույրը, գիրքը ձեռքներիցս առավ ծալեց, խաբեց, թե հենց այդ
պատմությունն է պատմում և պատմեց իր կյանքի մղձավանջը։ Ես երբևէ գուցե կարողանամ
արթնացնել հեռավոր այդ գիշերների մանկական մեր շունչը, ըմբռնելը, չհասկանալը, վախը,
բացեիբաց ամեն ինչ կորցնելուց հետո պառավի դարձյալ գաղտնապահությունը և ակնարկները
այն դեպքում, երբ այդ կյանքի անգամ հեքիաթացված հստակությունը երեք-տասը տարեկան
երեխաներիս քիչ բան կմատներ, գուցե կարողանամ, բայց վստահ եմ, որ անպայման պատմելու
եմ այն մասին, թե ինչպես տոհմիկ աշխատավորին կանգնեցրել են իրենց առջև, զննում ու
վճռում են, որ պիտանի չէ մարդկանց միջից իր երեխաների հացը կորզելու, և ինքը
համաձայն է։ 

Մեր բախտը բերեց. հավաքը Մախաչկալա տեսակավորել, խոտանը ետ էին ուղարկել
զինկոմիսարիատներին. հայրս իր նման չորսի հետ եկավ, այն չորսը դարձան մեր
կոլտնտեսության ուրախությունը, շրջզինկոմիսարիատը հորս ուղարկեց աշխատանքային
գումարտակ անտառահատման – Դսեղից Ահնիձոր մեր անտառներում ծառ հատելու, ջարդելու,
ձնհալի ու հեղեղների ջրերով առաքելու, ամբարտակ կապելու, փայտը որսալու, բարձելու,
սղոցելու։ Պատերազմը վերջանալու հետ անտառը դարձյալ անտառտնտեսությանն անցավ, և
անտառտնտեսությունը հանվեց զինկոմիսարիատի ենթակայությունից, բայց բանակային
ժամանակների բովանդակությունը դժվար լքեց տնտեսական այդ հիմնարկի հարմարին ձևը.
սովորել՝ բանվորությանն օրապահիկ հաց էին տալիս, շրջակա կոլխոզների հետ անտառային
բացատների իրավունքներ էին վիճարկում, խոտհարքների ու վարելահողերի տեր էին, քաշող
ուժի՝ եզան ու կաթնամսային տնտեսություն ունեին, մի տեսակ՝ և՛ բանվոր էին, և՛
գյուղացի, և հայրս միտք չուներ այնտեղից մեր աղքատ կոլտնտեսություն անցնելու,
ուրեմն Իշխանի կարծածի չափ անպիտան չէր։ Իշխանի աղջիկը կոլխոզային 120 աշխօր
նորմայի տակից դուրս չէր գալիս, և տնամերձ հողից զրկվելու վտանգը ամեն անգամ
կախվում էր մեր տան գլխին։ Մեկից ավելի անգամ կամ մի անգամ ու շատ տպավորիչ եմ
լսել. «Քոնը էս կածանը ու էն չորս պատն է, էս գյուղում դու ուրիշ ունեցվածք
չունես»։ Հարևան-բարեկամներից խնդրված աշխօրերով, մորս հիվանդության վկայականներով,
կոլխոզի համար հորս ու իր բանվոր-ընկերների գիշերային հունձերով, երեխաներիս
աշխատանքով նորմայի այդ մեծ պարապը ամեն անգամ լցվում էր, և տունը հիմա կանգնած է
իր այգում ու բանջարանոցում։ 

Մեր գյուղի ղեկավարությունը փոխեցին։ Պատերազմից առաջ Աբգարն ապավինել էր
պղնձահանքերի կարգուկանոնավոր գյուղմասին, իր մեծ ընտանիքի գույնը տեղն էր բերել,
տան մեջ էր դրել, անասուն ուներ, կարծեցին կառավարել կկարողանա Ահնիձոր ամբողջ
գյուղը։ Այն, ինչ պատերազմն ու նախկին ղեկավարները չէին հասցրել, մի տարվա մեջ ինքը
քանդեց, թողեց այդ ավերակ տնտեսությունը և մի կերպ փրկեց սեփական մեծ ընտանիքը՝
հիմա էլ ապավինելով քիմգործարանի գյուղմասին, բայց այդ՝ մի տարի հետո, հիմա
կուսկազմակերպիչի հետ մեր տուն են բարձրանում, գիտեն, որ Իգնատը տանն է, և գիտեն,
որ գյուղի հետ նրան պիտի պինդ կապեն։ 

Բացակա տարիների համբավը, այդքան տղայի իզուր կորուստը Իգնատի մեջ այդ Աբգարի
նկատմամբ հարգանքի նման մի բան եթե անգամ առաջացրել են՝ դա հիմա քամահրանք ու
ատելություն է դառնում այն պատճառով, որ Աբգարի ընկերակիցը իր՝ Իգնատի արհեստին է,
մեխ ու ուրագ բռնելը Իգնատից է սովորել, բայց քիչ ու թաքուն է բանեցնում, չի
բանեցնում, որպեսզի գյուղական անվարձ մշակությունը վրան չհաստատեն, չի մոռացել
կուսակցություն ընդունվել, կուսակցության շնորհիվ ահա պաշտոնի պես մի բանի է հասել
և ավագ ընկերոջ ու արյունակից եղբոր վրա վերահսկիչ իրավունքով է գալիս –
կուսկազմակերպիչ Սարգիս Մաթևոսյան։ Սուտ կլինի, եթե ասեմ. «Հիշում եմ, որ եկան
կանգնեցին ու ասացին. մեռնեմ կոլխոզային օրինակելի կանոնադրությանը. կամ արի
կոլխոզ, կամ տնամերձդ հանձնիր»։ Մեր կողմերում վաղուց այդպիսի կոպիտ հարվածներ չեն
լինում։ Ճիշտ չի լինի, եթե ասեմ. մինչև վերջին թիզը ցանված ու գուրգուրանքով
խնամված հողը նրանք այնպես զննեցին, որ զուտ կարտոլի այդ ցանքը մեր աչքում իրենից
մեծ ու հարուստ նշանակություն առավ. մեր կողմերում շատ լավ ու շատ վատ բաները
չտեսնել տալու ազնվական սովորություն կա։ Իգնատի սև թշնամանքը, ոչ, նրանց թույլ չէր
տա ձեռքները ունքներին դնել ու մորս հետ տնավարի կատակել. «Տանտիկին, հեռու
քաղաքներից էս ինչ անծանոթ հյուր ես ընդունել ու մեզանից թաքուն ես պահում»։ 

Սեղանին մնացած հացի մի փշուրը մատների արանքում, խոսակցության ընթացքում սկսում է
տրորվել, տրորվել, տրորվել այնքան, մինչև նա այլևս ոչ հաց է, ոչ խմոր, կեղտոտ մի
գնդիկ է՝ առանց պատկանելության, առանց պետք ու նշանակության... Տրորողի կողմից էլ
մոռացվում է նրա գոյությունը, իսկ նա ժամանակին ցորեն է եղել, հետո՝ հաց... 

Ես հենց այդ մնացուկն եմ, որ մարդկային ոլորտում երբեմն տակիչք են անվանում, նաև
չեն զլանում տականք կոչել։ Գիտեմ՝ դա հարաբերական հասկացություն է, բայց ինչ-որ
միջին մի բան կա, որով չափակշռում է հասարակությունը, և չափակշռում ես ինքդ քեզ։ Ես
գոնե հստակ գիտեմ իմ պակասությունները, որոնք երբեմն ինձ դուր են գալիս, քանի որ
դրանք իմ պակասություններն են, երբեմն էլ՝ ներքնապես ամոթ պատճառում։ Ասեմ՝ ծույլ
եմ, աշխատել չեմ սիրում թե չեմ կարող՝ դժվար է հասկանալ. գուցե չեմ սիրում,
որովհետև չե՞մ կարող։ Մի խոսքով, ոնց ուզում եք՝ գնահատեք։ Հետո՝ նախանձ չեմ. սա
թերևս ամենաարատավոր կողմս է. ուրիշի հաջողությանն անտարբեր եմ, և այդ պատճառով,
որևէ շարժում առաջխաղացման նպատակով չեմ անում, իսկ դա, ինչպես ես եմ հասկանում իմ
կարճ խելքով, հասարակության զարգացման կարևոր, կասեի՝ գլխավոր գործոնն է։ Ամաչկոտ
եմ այնտեղ, որտեղ պետք չէ ամաչկոտ լինել՝ գլխավորապես մարդկային սովորական և նորմալ
փոխհարաբերություններում, և լիրբ ու լկտի եմ, որտեղ իսպառ դրա հարկը չկա։ Երբեմն իմ
շրջապատի տականքներն ասում են, որ խելոք եմ, իսկ ես համոզված եմ, որ իմ խելքը
կյանքի համար պետքական չէ։ Ուրիշ ինչ-որ մի տեղ գուցե պետք գա։ Այնպես որ՝ ինքներդ
դատեցեք՝ խելո՞ք եմ, թե խելոք չեմ։ Դե, ես առաջուց գիտեմ ինչ եք ասելու և ինչ եք
մտածելու։ Ես սոսկումով խուսափում եմ նման խոսքերից, որոնք, իմ պատկերացմամբ, կարող
են լինել «տականք», «այլանդակ»... և այլն, ու այդ պատճառով երկչոտ, չափազանց
զգայուն եմ դրսից եկող ազդակների հանդեպ։ Ինչպես հայտնի է՝ վախից վախենալն ավելի
սոսկալի է, քան թե վախի պատճառ հանդիսացող իրողությունից։ Ու մարդիկ թշնամի էին
ինձ, քանզի իմ նկատմամբ նրանցից փշոտ, վատ մտքեր էի ակնկալում։ Եվ ամեն ինչ անում
էի, որ այդ խոսքերը չասվեն։ Չէին ասվում, բայց իմ վախերը իրենց մեջ կրում էին նրանց
մտքերը իմ նկատմամբ։ Եվ դա շատ ծանր էր... Արտաքին կյանքս, իհարկե, իմն է, բայց,
այնուամենայնիվ, արտաքին է, ներսս մնում է Աստծո ստեղծածը, ինչպես երեխա ժամանակ
էր։ Ավելացնեմ, որ երկչոտ եմ, բայց երկչոտի խիզախություն ունեմ, որի առջև քաջերի
խիզախությունը նահանջում է։ Խաբեբա եմ փիլիսոփայորեն, իսկ հասարակ խաբեբա չեմ կարող
լինել. դա պատճառներից մեկն է իմ ստորակայության։ 

Այս ամենին հարկ է հավելել նաև, որ ժամանակ առ ժամանակ իմ կատարած անձնամատնիչ
քայլերը եղել են ոչ թե ազնվության դրսևորումից, այլ կենսաբանական կրավորությանս
պատճառով։ Փիլիսոփայական ֆակուլտետի երկրորդ կուրսից ինձ վռնդեցին, որովհետև
ուսանողների հորդորով միզեցի լսարանի վառարանի մեջ՝ կրակը հանգցնելու համար։ Բոլորը
արդարացան, նույնիսկ իմ գործողության ամենաակտիվ սադրիչը, և միայն ես չկարողացա
բացատրություն գտնել, վրաս վերցրեցի ամբողջ կուրսի մտահղացումը։ Ես միայն կատարողն
էի։ Ես համալսարանին մնաս բարով ասացի՝ ինքս ինձ մխիթարելով, որ շնական Դիոգենեսը
ևս համալսարան չէր ավարտել։ 

Եվ էլի շատ վատ կողմեր ունեմ, որոնք դուք ինքներդ կնկատեք, եթե ուզենաք շարունակել
ծանոթությունը իմ կյանքին։ 

Մնաց միայն ասել, որ անունս Նիկոլ է։ Ազգանունս երբեմն ինքս եմ մոռանում, և դա
այնքան էլ կարևոր չէ։ Միայն մեկ անգամ կարևորություն ունեցավ, և այդ մեկ անգամի
մասին քիչ հետո կպատմեմ։ 

Ընկերներ չունեմ... Դե, Հայաստանում ով կուզենա ինձպեսների հետ ընկերություն անել։
Ասեմ՝ ինձանից ավելի ցածում գտնվողները։ Կմտածեք՝ ինձանից է՞լ ցածր մարդ կա...
Պատկերացրեք՝ կան։ Դրանցից մեկին ես լավ գիտեմ։ Անուն էլ ունի։ Թեպետ անունը նրա
ինչին է պետք՝ դժվար է հասկանալ։ Ծնողները նրան անվանել են Կիտայ՝ ի պատիվ
Չինաստանի հեղափոխության (զարմանում ես, որ նրա նմանները ծնողներ են ունեցել)։ Հիմա
նրան կոչում են Կիտո, երբեմն չորս տառը շռայլություն համարելով, Կի են կոչում։ 

Կիտոն բոլորովին մենակ է, անտուն և համարյա անշարժ։ Մի անգամ խորհուրդ տվեցի, որ
գնա գերեզմանոց, որտեղ կարող է մեռելահացով կուշտ կերակրվել։ Իրեն կսազեր։ Ծիծաղեց,
և նրա ծիծաղը հանգամանալից պատասխան էր՝ «Մինչև գերեզմանո՞ց», ինչպես կասեր՝ «Մինչև
Ամերիկա՞»... Կիտոն պառկում էր Սուրբ Սարգիս եկեղեցու մոտի ստորգետնյա անցումի
աստիճաններին, երբեմն մետրոյի «Բարեկամություն» կայարանի մոտ։ Ասաց, որ իր ուժերը
տնտեսում է մյուս աշխարհի համար։ Այս աշխարհում շարժվելը ունայն է և անիմաստ... իսկ
այնտեղ կծախսի Աստծո տված պաշարը անվերջանալի տարածությունների մեջ... Խենթ չէ,
խելոք է յուրովի, եթե ցանկանաս նրան հասկանալ... Նույնիսկ իմաստուն է ինչ-որ
առումով, կեցութաձևի սեփական ըմբռնումով։ Ինձ թվում է՝ բնությունում անիմաստ բան
չկա։ Յուրաքանչյուր երևույթ իրեն դիտելու ճշգրիտ հայեցարանն ունի։ Ինչպես նաև
կատարյալ ոչինչ չկա։ Ընդհանրապես կատարելությունը կազմակերպված հասկացություն է։
Կամ՝ ամեն ինչ կատարյալ է։ Ես էլ, Կիտոն էլ։ 

Արգելեցին զենքով եկեղեցի մտնել: Մեր հոգու փրկության համար անվճար մոմեր
բաժանեցին, և մենք, զենքը դռանը թողած, ներսում մոմեր վառեցինք: Հետո սրընթաց
արագությամբ վերցնում էինք նրանց գյուղերը: Մենք քաղաքին մոտեցանք, քաղաքն էլ
ընկավ: Մենք մտնում ու դուրս էինք գալիս, վազում էինք տապալված հեռագրասյուների,
առաջնորդների մեծադիր յուղանկարների, գալարաթափ լարերի, մետաղների և տարաբնույթ
բուրմունքներ արձակող նրանց՝ իրար ետևից ընկնող գյուղերի միջով: 

Մեր հարձակման հաջողությունը սրընթաց զարկի մեջ էր: Շտաբն ու գեներալներն արգելեցին
ժուռնալիստներին մեր ետևից խորանալ: Նրանց դժգոհությունը հաշվի չառնելով՝ դրեցին
մեքենաներն ու ետ ուղարկեցին: Վերցված գերիներին և վիրավորներին խումբ-խումբ
թիկունք էինք ուղարկում: 

Քնում էինք քնապարկերի մեջ՝ թացին, չորին, ցրտին ու տաքին, քնում ու արթնանում
էինք, դեռ լույսը չծագած, տանկերը առաջներս գցած, հողի դողը ոտքներիս տակ, մետաղե
ատամնանիվների ճռնչոցը ականջներիս մեջ՝ մտանք տափաստան: Դեմ-դիմացի գյուղը վերցնելը
դժվար չէր, բայց չէինք ցանկանում տղաներին կորցնել: Դադար առանք ու օձերի՝
կապտակարմրագույն էլեկտրակայծերի նման դուրս նետած երկթև լեզուները արհամարհելով՝
քնեցինք դեղին դդումների դաշտում: Լուսածագին քարտեզը ծնկներին գեներալներն ու
հրամանատարները ճշտեցին գյուղի դիրքը, ու մենք չորս կողմից տապալված
հեռագրասյուների, էլեկտրասյուների, առաջնորդների մեծադիր յուղանկարների, գալարաթափ
լարերի, մետաղների ու, քթներիս առած ինչ-որ բուրմունքների միջով, մեր շղթայակազմ
շարքերից ընկնող տղաներին թողած կրնկակոխ եկող սանիտարական մեքենաներին, բամբակի
դաշտերով էլ անցանք ու հողի դողը ոտքներիս տակ՝ մտանք գյուղ: Մեկը կանչեց, ես
թիկունքից ձայն լսեցի, շրջվեցի, ոչ ոք չկար: 

Հետո նրանց աղջիկը, որ զինվորական շորերով նստած «Շիլկայի» վրա մեր տանկերն էր
ոչնչացնում, նրան յուրայինները լքել էին, հանձնվեց հուսախաբ: Ծոցագրպանից օրագիրը
վերցրինք, որտեղ արևի մասին տողեր կային, շուն գեներալների, հաց չմատակարարող
պահեստապետերի ու իր գործիքով մեր խփած տանկերի քանակի մասին: Կանաչ տերևներով
նախշազարդ բաճկոնի թևքի կոճակը արձակեց, թեզանիքը բարձրացրեց վերև, արմունկի ներսի
ծալի թափանցիկ կապույտ երակի բուժասեղից առաջացած վերքը պարզեց մեզ, ասաց. «Միայն
թե ներարկեք նոր... ես չեմ վախենում»: 

Մենք նրա շուրջը, ամենքս տարբեր տեղեր էինք նստել, մեկը խնձոր էր ուտում, խնձորը
պայթում էր նրա բերանի մեջ՝ խնձորի ծառը մոտիկ էր: Ես գիտեի՝ նրանց աղջիկն ինչ է
ուզում, իմ թևի վրա էլ, մաշկիս տակ, կուտ ընկած, դեռ չլավացած սպին գունավոր քնի
մեջ նվվում էր: Մենք բոլորս էլ գիտեինք՝ ինչ է ուզում նա, գիտեինք նաև ապակիացած
աչքերի ոչինչ չտեսնելու գաղտնիքը ու նրա շուրջը, ուռած ոտքներիս ու ողնաշարներիս
սլքտող ցավը զսպելով՝ ծխում էինք: 

Մեկն եկավ՝ մյուս ջոկատներից էր, ասաց. «Լավ էլ ուրախանում եք, նստել ինչի՞ն եք
սպասում, տարեք, միաժամանակ երեք անցքն էլ փակեք, մի դրա երակներին նայեք, տարեք
այդ գործն արեք, դրա նմաններն այդպիսի բաներ շատ են սիրում»: Նրանց աղջիկը թևը
պարզել էր, ես տեսնում էի թափանցիկ կապույտ երակը, լսում էի բերաններում պայթող
խնձորի ու նռան ճայթոցը, թիկունքից էլի ձայն լսեցի, շրջվեցի՝ ոչ ոք չկար ու
չհասկացա, թե ինչին էի կարոտել ու այլևս չէի ուզում լսել մյուս ջոկատից եկած
հրամանատարին, հրազենով վիրավորված Կամոն փսխում էր, գնացի նրան հույս տալու: 

Հետո, կրկին մեր ոտքերի տակ դողաց հողը, մենք անծայրածիր, դեղին տափաստանի մեջ
իրարից հեռու, ցրված ու ձայնի տաք ելևէջով իրար որոնելով ու իրար տեղ չիմանալով,
բարակ փոշին մետաղե թրթուրների տակ ծեծելով՝ գնացինք առաջ, մտանք Արաքսի հովիտ՝ մեր
երազների ափը, ու մեր տանկերը եռացնում էին ջուրը: 

Սեպտեմբերի 20-ին Ն.Ս.Օ.Տ.Տ. Գարեգին Երկրորդ Ծայրագույն Պատրիարք և Ամենայն Հայոց
Կաթողիկոսը Մայր Աթոռ Սուրբ Էջմիածնում ընդունեց ԱՄՆ Լոս Անջելեսի Կալիֆոռնիայի
համալսարանի (UCLA) ռեկտոր, կենսաբան, ակադեմիկոս Ջին Բլոքին` ուղեկցությամբ
համալսարանի Դեյվիդ Գեֆենի անվան բժշկական քոլեջի համաղեկավար դոկտոր Էրիկ
Էսրաիլյանի: 

Նորին Սրբությունը ողջունեց նրանց այցը, որի նպատակն է նոր գործակցություն ձևավորել
Լոս Անջելեսի Կալիֆոռնիայի համալսարանի և Հայաստանի բարձրագույն կրթական
հաստատությունների միջև: 

Վեհափառ Հայրապետը գնահատանքով անդրադարձավ համալսարանի կողմից այդ ուղղությամբ
արդեն իսկ գործադրված ջանքերին` մասնավորապես Հայաստանի Ամերիկյան համալսարանի
կայացման գործում ունեցած կարևոր ներդրմանը: Ամենայն Հայոց Կաթողիկոսն ընդգծեց, որ
կրթական ասպարեզում երիտասարդության համար նոր հնարավորությունների ստեղծումը կարող
է լուրջ հիմք դառնալ արտագաղթի նվազեցման համար: Հանդիպման ընթացքում Ամենայն Հայոց
Կաթողիկոսն իր երախտագիտությունը հայտնեց պրն. Ջին Բլոքին Հայաստանում և Միացյալ
Նահանգներում այս ուղղությամբ ձեռնարկվող քայլերի համար: 

Վեհափառ Հայրապետն ուրախությամբ փաստեց, որ ձևավորվող գործակցության համար խթան է
սերտ բարեկամությունը ԱՄՆ հայ համայնքի հետ: Այս կապակցությամբ Ամենայն Հայոց
Կաթողիկոսն իր օրհնությունն ու գնահատանքը բերեց նաև դոկտոր Էրիկ Էսրաիլյանին այս
հարցում ունեցած կարևոր դերակատարության, ինչպես նաև ԱՄՆ-ի հայ համայնքի
ազգային-հոգևոր կյանքի զորացման գործում ունեցած ակտիվ մասնակցության և ներդրման
համար: 

Իր հերթին Լոս Անջելեսի Կալիֆոռնիայի համալսարանի ռեկտորը նշեց, որ առաջին անգամ է
այցելում Հայաստան և իր ծանոթությունը հայ ժողովրդի հետ մինչ այս եղել է ամերիկահայ
համայնքի միջոցով: Պրն. Բլոքը նշեց, որ պատկառելի հայ համայնք կա նաև Կալիֆոռնիայի
համալսարանում, անդրադարձավ ապագա գործակցության ծրագրերին: 

Զրույցի ընթացքում խոսվեց հայ ժողովրդի մշակույթի և ազգային ինքնության պահպանման
գործում Մայր Աթոռ Ս. Էջմիածնի բացառիկ դերակատարության, երկրի և Եկեղեցու առջև
ծառացած ժամանակակից մարտահրավերների մասին: Անդրադարձ կատարվեց նաև Հայոց Եկեղեցու
առաքելությանը նվիրյալ և հավատավոր հայորդիների բերած զորակցությանը և Մայր Աթոռի
կողմից իրականացվող կրթական ու սոցիալական ծրագրերին: 

Այս տարվա սեպտեմբերին կմեկնարկի բասկետբոլի Եվրոպայի առաջնության ընտրական երկրորդ
փուլը, որին մասնակցելու իրավունք է ստացել նաև Հայաստանի ազգային հավաքականը: 

Մեր ընտրանու մրցակիցներն են Մեծ Բրիտանիայի և Ավստրիայի հավաքականները: Ցավոք,
Հայաստանի հավաքականի կարևորագույն այս մրցաշարին մասնակցությունը հարցականի տակ է:
Հայկական բասկետբոլը գտնվում է ֆինանսական ճգնաժամում: 

«Առաջին լրատվական»-ի հետ զրույցում Հայաստանի բասկետբոլի ֆեդերացիայի գլխավոր
քարտուղար Արթուր Նազարյանն ասաց, որ օրերս դիմել են ՀՀ կառավարությանը խնդրելով
ֆինանսական աջակցություն: Մասնավորապես ՀՀ բասկետբոլի ֆեդերացիան առաջիկա մրցաշարին
մասնակցելու համար կառավարությունից խնդրել է 25 միլիոն դրամ: 

«Կառավարությունից խնդրում ենք աջակցություն որպեսզի կարողանանք հոգալ գոնե
հյուրանոցի և ավիատոմսերի ծախսերը. 25 միլոնին կգումարվի նաև հովանավորչական որոշ
օգնությունը, ինչը թույլ կտա հաղթահարել ստեղծված ֆինանսական ծանր իրավիճակը: Նշեմ
նաև, որ «Միկա» մարզահամալիրն ունի մարզագույքի հետ կապված լուրջ խնդիրներ: Մենք
դիմել ենք ՀՀ սպորտի նախարարությանը որպեսզի մեզ հատկացվի միջազգային նորմերին
համապատասխան զամբյուղներ իրենց սյուներով»,- ասաց Նազարյանը: 

Աջակցություն չստանալու պարագայում Հայաստանի ազգային հավաքականը ստիպված կլինի
հրաժարվել ընտրական փուլին մասնակցելուց, նամակով դիմելով ՖԻԲԱ-ին: Հովանավորչական
գումարներն ուղղակի բավարար չեն հոգալու անհրաժեշտ ծախսերը: 

Նշենք, որ վերջին տարիներին Հայաստանում շնորհիվ մեր ազգային հավաքականի իրական
բասկետբոլային բում է տիրում: Առաջիկա մրցաշարին չմասնակցելը ոչ միայն
հիասթափության մեծ ալիք կբարձրացնի այլև կազդի մեր երկրի հեղինակության վրա:
Նամանավանդ, որ պահանջվող գումարը այնքան էլ մեծ չէ: 

Նշենք նաև, որ կարճ ժամանակահատվածում Հայաստանի ազգային հավաքականը տեղ է
զբաղեցրել ՖԻԲԱ-ի դասկարգման աղյուսակի լավագույն հարյուրյակում և հիմա 88-րդն է:
Եվրոպայի կտրվածքով էլ մեր Հայաստանը մոտ է լավագույն 30 հավաքականների շարքում
ընդգրկվելուն: 

Խելահեղ ռիթմերի, զանազան էքստրեմալ խաղերի ուղեկցությամբ հուլիսի 21-ին Տավուշի
մարզի Ենոքավան գյուղում գտնվող «Յելլ էքսթրիմ Պարկ»-ը տոնեց ծննդյան տարեդարձը:
Այս իրադարձությունը կրկնակի հաջողված էր «Allianplace», «The Windrose», «Project
12» և «Նեմրա» խմբերի անկրկնելի կատարումների շնորհիվ: 

«Արմենպրես»-ի հաղորդմամբ՝ պարային մասն ապահովեցին DJ Beatman-ը, Arik K-ը, Lucy
Sowa-ն և Big Bro-ն: Միջոցառումը վարեց դերասան Արսեն Գրիգորյանը: Երեկոյի ավարտին
ծննդյան տոնի հյուրերը վայելեցին տարեդարձի խորհրդանշական թխվածքաբլիթները: 

«Յելլ էքսթրիմ պարկ» նախագծի հեղինակ և համահիմնադիր Տիգրան Չիբուխչյանը
լրագրողների հետ զրույցում նշեց, որ անցյալ տարի խոստացել են աշխարհում ամենաերկար
զիփլայն (ZipLine)-ը ստեղծել, սակայն ինժեներական և այլ խնդիրների ի հայտ գալու
պատճառով այդ գաղափարը կյանքի չի կոչվել: 

«Մինչ մենք փորձում էինք կարգավորել մի շարք հարցեր, հայտարարվեց Դուբայում
կառուցվող ամենամեծ զիփլայնի մասին լուրը, իսկ հիմա խոսվում է Հարավային Կորեայում
ավելի երկար զիփլայնի բացման մասին: Ներկայում անում ենք ամեն ինչ, որ այս
տարածքում գտնվող մի սարի գլխից հնարավոր լինի թռչել և հասնել մյուս բլուրին: Դա
կլինի 2400 մետր երկարությամբ զիփլայն, և այն կընդգրկվի աշխարհի տասը ամենաերկար
զիփլայնների շարքում», ասաց Չիբուխչյանը: 

Նա ընդգծեց, որ այս տարի աշխատում են ընդլայնել պարկի ծառայություններն ու
ենթակառուցվածքները: 

Անդրադառնալով դեպի Ենոքավան զբոսաշրջիկների հոսքին՝ Տիգրան Չիբուխչյանն ասաց, որ
նախորդ տարի 55 հազար մարդ է այցելել համայնք: «Այս տարի նախատեսում ենք 65-68
հազար զբոսաշրջիկի հոսք ապահովել: Աշխատում ենք մինչև 2025 թվականը Ենոքավան բերել
տարեկան 250 հազար զբոսաշրջիկի»,- խոստովանեց նա: 

«Յելլ էքստրիմ Պարկ» նախագծի նպատակը Հայաստանում արկածային զբոսաշրջության
զարգացմանը նպաստելն է, ստեղծել նոր աշխատատեղեր, ակտիվացնել հասարակական կյանքը և
խթանել առողջ ապրելակերպը: Այդ նկատառումներից ելնելով՝ այն իրականացնում է ոլորտի
զարգացմանն ուղղված մի շարք ծրագրեր՝ ձգտելով տարածաշրջանում զբոսաշրջության խոշոր
կենտրոն դառնալ: 

Ակտիվ հանգստի սիրահարները հնարավորություն ունեն «Յելլ էքստրիմ Պարկ»-ում
կազմակերպել իրենց ժամանցը՝ օգտվելով էքստրեմալ սպորտի տարբեր տեսակներից՝ զիփլայն
(ZipLine), պարագլայդինգ (Paragliding), ռոփ պարկ (Rope Park), քառանիվ մեքենայով
արտաճանապարհային երթևեկություն (Off-road), լեռնահեծանվավազք (Mountain Biking),
փեյնթբոլ (Paintball), ձիով արշավներ (Horseback Riding), ինտելեկտուալ,
տրամաբանական խաղեր (Rest Area/ Board Games) և այլ ծառայություններից: 

Ամերիկացի նեյրոֆիզիոլոգ Ջոն Լիլին հուլիսի 21-ին հայտարարել է, որ իրեն հաջողվել է
վերծանել դելֆինների լեզվի մի որոշ մասը։ 

Ջոն Լիլին առաջինն է ապացուցել, որ դելֆինները հաղորդակցվում են շվոցով, որը
արտաբերվում է իմպուլսիվ-տոնային ազդանշաններով։ 

Նա նաև հայտարարել է, որ ազդանշանի տոնայնությունը ձևավորվում է ծնվելու առաջին
ամիսների ընթացքում և յուրօրինակ է մնում մինչև կյանքի վերջը։ 

Հաղորդակցումը տեղի է ունենում ազդանշանների օգնությամբ, որոնք տարբեր բարդության
ձայներ են իրենց մեջ պարունակում։ Վերծանման աշխատանքների ընթացքում նրան օգնել է
երկրի գլխավոր լեզվաբաններից մեկը՝ Սվետլանա Բուրդակը։ 

Գիտնականը շարունակելու է այս ուղղությամբ իր հետազոտությունները և մտադիր է
հետագայում հավելված ստեղծել, որը կաշխատի Google Translate-ի սկզբունքով։ 

Խորվաթիայի հավաքականը կարողացել է անհավանական և պատմական արդյունքի հասնել՝ դուրս
գալով աշխարհի առաջնության եզրափակիչ: 

Զլատկո Դալիչը վերջին խաղում մրցելու է Ֆրանսիայի հետ: 

Մինչ այս, խորվաթները լուրջ հաջողության էին հասել 1998 թվականին, երբ Միրոսլավ
(Չիրո) Բլաժևիչի թիմը հասել էր մինչև կիսաեզրափակիչ: 

Այդ առաջնությունից առաջ Բլաժևիչը 4 առանձնացող ֆուտբոլիստներ ուներ հարձակման
գծում՝ Դավոր Շուկերը, Գորան Վլայովիչը, Ռոբերտ Պրոսինեչկին և Իգոր Ցվիտանովիչը: 

Առաջնությունից առաջ գլխավոր մարզիչը հետևյալ 4 ֆուտբոլիստներին ստիպում էր
մարզումներից հետո մնալ, որպեսզի աշխատեին համագործակցության մակարդակը
բարձրացնելու վրա: Ինչ-որ պահի Ցվիտանովիչը, ով Խորվաթիայում հիանալի խաղ ցույց
տալուց հետո տեղափոխվել էր Իսպանիայի առաջնություն, չդիմացավ և հրաժարվեց լրացուցիչ
մարզումից: 

Բլաժևիչը նրան միանգամից հեռացրեց հավաքականից: Չնայած երկրի նախագահ Ֆրանյո
Տուջմանի զանգին, գլխավոր մարզիչը չփոխեց որոշումը: 

«Դուք հիմա ընտրում եք Ձեր սիրած ֆուտբոլիստի և իմ հեղինակության միջև: Եթե նա
վերադառնում է, ես հեռանում եմ», -այս խոսքերով Չիրո Բլաժևիչը փակեց հարցը, իսկ
թիմը նվաճեց առաջնությա բրոնզե մեդալները: 

2018 թվականին Զլատկո Դալիչը, ով կարիերան սկսել է աշխատելով որպես Բլաժևիչի
օգնական, Նիգերիայի հետ առաջին տուրի խաղի վերջին րոպեներին Միլանի հարձակվող
Նիկոլա Կալինիչին ուղարկեց մարզվելու, սակայն մերժում ստացավ վերջինիս կողմից:
Կալինիչը երկրորդ խաղում անընդմեջ պատճառաբանեց, որ մեջքի հետ խնդիրներ ունի և
հեռացվեց հավաքականից: 

Լինելով հեղինակություն թիմի կազմում, Կալինիչը ոչինչ չկարողացավ անել Դալիչի դեմ,
ով ցույց տվեց, որ Խորվաթիայում գլխավորն ինքն է: 

Արդյունքում՝ թիմը հասավ եզրափակիչ և գերազանցեց 1998-ի արդյունքը: 

Հատկանշական է, որ 1998-ին Խորվաթիան կիսաեզրափակիչում պարտվեց Ֆրանսիային: Դալիչն
արդեն մտել է եզրափակիչ: Կկարողանա՞ 2018-ի Խորվաթիան ռևանշ վերցնել
ֆրանսիացիներից: 

Եզրափակիչը տեղի է ունենալու կիրակի օրը՝ Երևանի ժամանակով 19:00-ին: 

Հայտնի բլոգեր Nas Daily-ն, ով այս օրերին Հայաստանում է, հրապարկել է մեկ րոպեանոց
տեսանյութ «Անվճար ջրի երկիր Հայաստան» խորագրով: 

«Ողջույններ բոլորին նոր երկրից. շատերը, հավանաբար, չգիտեն Հայաստանի մասին:
Այստեղ անցկացված իմ առաջին օրվանից ուզում եմ ձեզ հետ կիսվել տպավորություններով,
նրանք ինչ-որ բան տարբեր կերպ են անում… հատկապես, երբ խոսքը վերաբերում է ջրին»,-
«Արմենպրես»-ի հաղորդմամբ՝ գրել է բլոգերը: 

Բլոգերը հուլիսի 14-ին իր էջում գրառում է կատարել Հայաստան ժամանելու վերաբերյալ և
նշել, որ նպատակ ունի տեսանյութ նկարահանել և կոչ է արել քաղաքացիերին հավաքվել
Կասկադում և մասնակցել նկարահանումներին: 

Nas Daily բլոգերը ունի 7 մլն-ից ավելի հետևորդ: Նա 7-10 օր անցկացնելու է
Հայաստանում և նկարահանելու է տեսանյութեր: 

Հայտնի բլոգերը Հայաստան է եկել ՀՀ քաղաքավիացիայի գլխավոր վարչության և
Զբոսաշրջության պետական կոմիտեի նախաձեռնությամբ: Առաջիկայում ևս կհրավիրվեն
ճանաչված բլոգերներ: 

Ավստրալիայում որսորդները կարողացել են գործնականում անհնարինն իրականացնել։ Նրանք
կարողացել են որսալ ամենախոշոր բարձրակատար կոկորդիլոսին։ Մինչ այդ նրան ապարդյուն
փորձել են որսալ 8 տարի։ 

Հսկայական կենդանին կշռում է շուրջ 600 կգ, իսկ մարմնի երկարությունը 4,7 մետ է։
Ենթադրաբար, նա 60 տարեկան է։ Առաջին անգամ նրան նկատել են 2010-ին, Քեթրին գետում։

Ավստրալիայի մշակույթի և զբոսաշրջության նախարարության վայրի բնության բաժնի
ղեկավար Թրեյսի Դալդինգի խոսքով՝ ներկա պահին կենդանուն կոկորդիլոսների ֆերմա են
տարել, որպեսզի ոչ մարդիկ կարողանան նրան վնասել, ոչ էլ հակառակը։ 

Կանադայի Բրիտանական Կոլումբիա գավառում ընդհանուր երեխաներ չունեցող ամուսինները
կարող են ապահարզան ձևակերպել բջջային հավելվածի միջոցով՝ տեղեկացնում է CBC-ը: 

Նոր հավելվածից կարելի է օգտվել, եթե ամուսնալուծության մասին որոշումն արդեն
ընդունված է, և ամուսինների միջև տարաձայնություններ չկան ֆինանսական հարցերի կամ
ունեցվածքի բաժանման շուրջ: 

Տեղի իշխանությունների տվյալներով՝ յուրաքանչյուր տարի 10 հազար ապահարզանի 30
տոկոսը երկկողմ համաձայնությամբ է տեղի ունենում, սակայն փաստաթղթային
շրջանառության բարդ համակարգի պատճառով ապահարզանի գործընթացը ձգձգվում է: 

Նոր հավելվածը թույլ է տալիս ապահարզանի գործընթացը կազմակերպել 30 րոպեում: 

Ինչպես տեղեկացնում է իսպանական Marca պարբերականը, Բարսելոնայի նախկին գլխավոր
մարզիչ Լուիս Էնրիկեն գլխավորելու է Իսպանիայի հավաքականը: 

Աշխարհի առաջնության մեկնարկից երկու օր առաջ առաջ Իսպանիայի ֆուտբոլի ֆեդերացիան
աշխատանքից ազատեց Խուլեն Լոպետեգիին, պատճառաբանելով, որ վերջինս գաղտնի
բանակցություններ է վարել Մադրիդի Ռեալի ղեկավարության հետ: 

Առաջնության ընթացքում թիմի գլխավոր մարզիչ դարձավ սպորտային տնօրեն Ֆերնանդո
Հիերոն: Չունենալով մարզչական փորձ, Հիերոյի հետ թիմը դժվարությամբ դուրս եկավ
խմբային փուլից, իսկ ⅛ եզրափակիչում պարտվեց Ռուսաստանին: 

48-ամյա Էնրիկեի հետ Իսպանիայի ֆուտբոլի ֆեդերացիան 2 տարվա պայմանագիր է կնքելու:

«Առաջին լրատվական»-ի զրուցակիցն է 1990-1999թթ. ԳԽ և ԱԺ պատգամավոր Երջանիկ
Աբգարյանը։ 

-Պարոն Աբգարյան, ինչպե՞ս եք գնահատում հայ-ադրբեջանական սահմանին և շփման գծում
հակառակորդի մեծ կուտակումները և զորքերի տեղաշարժերը: Արդյո՞ք սա կարող է
պատերազմի նախապատրաստություն լինել, թե՞ պարզապես ուժի ցուցադրություն է: 

-Արտաքնապես և՛ մեկը, և՛ մյուսը: Բայց կարևորն այն է, թե ինչո՞ւ այդ աննախադեպ
լայնամասշտաբ կուտակումերն ու տեղաշարժերը թափ առան հենց վերջին ամիսների
ընթացքում, երբ Հայաստանում սկսվեց հեղափոխական շարժումը, և տեղի ունեցավ
իշխանափոխություն: Այս առումով դիտարկելով Ադրբեջանի հիշյալ գործողությունները,
խաբուսիկ տպավորություն է առաջանում, թե դա ուղղակի «ուժի ցուցադրություն» է կամ
«պատերազմի նախապատրաստություն»: Ժողովրդական խոսք կա, թե «պատից կախված հրացանը մի
օր կրակելու է»: Հարցն այն է, թե Ադրբեջանի համար արդյոք եկե՞լ է տասնյակ տարիներով
կուտակվող զենքը գործի դնելու ժամանակը: Միաժամանակ, արդյո՞ք ներքին և արտաքին
պայմանները նպաստավոր են Ադրբեջանի կողմից պատերազմ սանձազերծելու գործում: 

–Ինչո՞վ կարող են պայմանավորված լինել Ադրբեջանի կողմից նման կուտակումները:
Հնարավոր համարո՞ւմ եք, որ գերտերություններից որևէ մեկը, ասենք, Ռուսաստանը,
աջակցի կամ հրահրի նոր ռազմական գործողություններ: 

-Իրականությանը պետք է բաց աչքերով նայել և ցանկալի երևակայությունների գրկում
չմնալ: Սա վերաբերում է հատկապես հայ զինվորականությանը և քաղաքական
ղեկավարությանը: Անցած երկու տասնյակ տարիներին երբեք միջազգային
հարաբերությունների լարվածությունն այնքան չի սրվել, ինչպես հիմա է՝ արևմտյան
միասնականությունը ճեղքեր է տվել, ընթանում է տնտեսական պատերազմ, ավելացել են
տեղական հակամարտությունների թիվը և սրվածությունը, միլիտարիզացիայի ախտով են
վարակվել որոշ գերտերություններ և այլոք, և այլն, այլն: Մեզ համար առավել
վտանգավորն այն իրողությունն է, որ մեր տարածաշրջանում, փաստորեն, արդեն ձևավորվել
է մի նոր հակահայ «եռյակ միություն»՝ ի դեմս Ռուսաստանի, Թուրքիայի և Ադրբեջանի,
որոնց տնտեսական և քաղաքական շահերը համակողմանիորեն համընկնում են: Կարճ ասած՝
միջազգային սրվող այս և այսպիսի այլ իրողությունների հաշվառմամբ է Ադրբեջանը
զարգացնում իր վերոհիշյալ ագրեսիվ սպառնալիքները՝ վստահ լինելով, որ այդ եռյակի իր
դաշնակիցները և միջազգային աղմկոտ անտարբերությունը կնպաստեն մարսել «կատարված
փաստը»: Մյուս կողմից, չմոռանանք ռուս կայսերապաշտների ավանդական ոխակալությունը և
հայկական հեղափոխության նկատմամբ նրանց վատ քողարկված ատելությունը: Իրադրությունը
համարում եմ շատ վտանգավոր: 

-Այս պայմաններում ո՞րը պետք է լինի Հայաստանի անելիքը թե՛ ռազմական, թե՛
դիվանագիտական դաշտում: 

-Դեռ չեմ համարում, որ այդ անելիքների բացահայտ թվարկման կարիքը կա հատկապես նշված
դաշտերում: Նախ և առաջ, Հայաստանի նոր ղեկավարությունն է պարտավոր գիտակցել
ստեղծված ծայրաստիճան վտանգավոր դրությունը և ըստ այդմ որոշումներ կայացնել երկրի
ներքին և արտաքին իրադրությունը համապատասխանեցնելու ստեղծված իրավիճակի պահանջին:
Քաղաքական առումով, կարծում եմ, ներկայումս շտապ ու վճռական քայլերով է պետք
իրականացնել իշխանական հիերարխիայի կայունացում: 

-Շատերը նշում են, որ հեղափոխությունից հետո Հայաստանի դիրքերը բանակցային
գործընթացում ամրապնդվել են՝ հաշվի առնելով, որ ՀՀ-ում ժողովրդավարություն է,
Ադրբեջանում՝ բռնապետություն: Ինչպե՞ս եք գնահատում այդ գործոնի դերը, մի փոքր
ուռճացված չէ՞ այն: Ընդհանրապես, հեղափոխությունից հետո բանակցային գործընթացն ի՞նչ
ընթացք կարող է ունենալ: 

-Դա այդքան էլ այդպես չէ: Արևմուտքն ունի իր հաշվարկը: Հայաստանի և հայերի առումով
Արևմուտքը որոշակիորեն արժևորում է մեր բավականին ստվար և ազդեցիկ Սփյուռքը,
հարավկովկասյան բարդ տարածաշրջանում և քրիստոնեա-իսլամական սահմանին գտնվելու
հանգամանքը և այլևայլ մասնակի հանգամանքներ: Արևմուտքի համար չափազանց անընդունելի
է այն, որ հայերն այդպես էլ չեն ուզում դուրս գալ ռուսական ազդեցության ոլորտից:
Նրանք անլուրջ են համարում ռուսական արջի գրկում ժողովրդավարություն կառուցելու
հայերի երազանքը: Իսկ ահա Ադրբեջանը համարվում է որոշակիորեն անկախ երկիր, որն իր
անկախության ոչ մի բաղադրիչ չի զիջել Ռուսաստանին: Ադրբեջանցիները նավթ ու տարանցիկ
կոմունիկացիաներ ունեն: Ադրբեջանը կամրջի դեր է կատարում ԱՄՆ-ի համար Կենտրոնական
Ասիայի որոշ երկրներ, մասնավորապես՝ Աֆղանստան և Կիրգիզիա մուտք գործելու հարցում:
Ադրբեջանի նկատմամբ Արևմուտքը կտրական վերապահումներ ունի ժողովրդավարական
հարցերում, թուրքական և իսլամական աշխարհներում նրա հաճախակիորեն անցանկալի
դիրքորոշումների վերաբերյալ և այլն: Ահա այս և այլ իրողությունների հաշվառմամբ է
Արևմուտքն արտահայտում իր չեզոք վերաբերմունքը հայ-ադրբեջանական բանակցությունների
հանդեպ: Չնայած ներկայումս ես չեմ տեսնում այն օրակարգը, որը դրված կլինի
բանակցությունների սեղանին, բայց և անհնար չեմ համարում կողմերի վերադարձը անցյալ
դարի 90-ականների օրակարգին: 

Միաժամանակ համարում եմ, որ այսօրվա հայ դիվանագիտությունը պատրաստ չէ նույնիսկ
դրան: 

«Ոսկե ծիրան» հոբելյանական միջազգային կինոփառատոնն այս տարի Հայաստան կբերի
հանրահայտ կինոգործիչների, որոնց թվում են կինոռեժիսորներ Դարեն Արոնոֆսկին,
Ջանֆրանկո Ռոզին, Ուլրիխ Զայդլը և Շոն Բեյքերը: 

Հյուրերի և հետահայաց ցուցադրությունների մասին հունիսի 29-ին լրագրողների հետ
հանդիպմանը խոսեց փառատոնի կինոքննադատ Րաֆֆի Մովսիսյանը: 

«Ներկա կլինեն հյուրեր, որոնք մեկ անգամ չէ, որ եղել են Հայաստանում: Մեր երկիր
կժամանեն ռեժիսորներ, որոնց հրավիրելու համար մենք երկար տարիներ ենք աշխատել, և,
վերջապես, նրանցից դրական պատասխաններ ենք ստացել: Նշանակալի է հայտնի կինոռեժիսոր
Դարեն Արոնոֆսկու ներկայությունը, որի կինոնկարների ետահայաց ցուցադրությունը
կանցկացվի»,- նշեց Մովսիսյանը: Նա հավելեց` կցուցադրվեն «Ակունքը», «Սև կարապ»,
«Մայր» ֆիլմերը: 

Կինոյի երկրպագուները հնարավորություն կունենան մասնակցել վարպետության դասերի,
ստանալ ֆիլմերի վերաբերյալ իրենց հուզող հարցերի պատասխանները: 

Մովսիսյանը շեշտեց, որ հյուրերի շարքում է հեղինակային ֆիլմերի վարպետ Ջանֆրանկո
Ռոզին, ով մի շարք փառատոնների դափնեկիր է: Կանցկացվի նաև նրա ժապավենների ետահայաց
ցուցադրություն: Կներկայացվեն «Ծովի մակարդակից ցածր», «Մարդասպան. սենյակ 164»,
«Սրբազան օղակաձև ճանապարհը» կինոնկարները: 

Փառատոնի շրջանակում կանցկացվի Ուլրիխ Զայդլի «Սաֆարի» և ամերիկյան կինոյի
ներկայացուցիչ Շոն Բեյքերի «Ֆլորիդա նախագիծը» ֆիլմերի հայաստանյան պրեմիերաները: 

Կիրականացվի հատուկ ծրագիր` նվիրված ռեժիսոր Դավիթ Սաֆարյանի 65-ամյակին: 

Փառատոնը կանցկացվի հուլիսի 8-15-ը: 

Գարեգին Բ Ծայրագույն Պատրիարք և Ամենայն Հայոց Կաթողիկոսի հայրապետական
տնօրինությամբ կատարվել են Մայր Աթոռ Սուրբ Էջմիածնի միաբանների նոր նշանակումներ:

Ավարտած նկատելով Հոգեշնորհ Տ. Իսահակ վարդապետ Պողոսյանի՝ Բուլղարիայի Հայոց
թեմում առաջնորդի պաշտոնավարման շրջանը՝ Հայր Սուրբը ծառայության է կոչվել
Ուկրաինայի Հայոց թեմում՝ թեմակալ առաջնորդի իշխանության ներքո: 

Հոգեշնորհ Տ. Զավեն վարդապետ Յազիչյանը, ազատվելով Եգիպտոսի Հայոց թեմում ստանձնած
պարտականություններից, հոգևոր սպասավորությունը կշարունակի Երևանի Ս. Գրիգոր
Լուսավորիչ մայր եկեղեցում՝ հոգևոր տեսչի իշխանության ներքո: 

Հոգեշնորհ Տ. Աղան աբեղա Երնջակյանը, ազատվելով Վեհափառ Հայրապետի գավազանակրի
պարտականություններից, մեկնել է ուսումը շարունակելու Իտալիայում: 

Հոգեշնորհ Տ. Անանիա աբեղա Ծատուրյանը, ով ավարտել է ուսումնառությունն Ամերիկայի
Միացյալ Նահանգներում, հայրապետական տնօրինությամբ նշանակվել է գավազանակիր: 

«Առաջին լրատվական»-ի զրուցակիցն է հրապարակախոս Արա Նեդոլյանը։ 

–Պարոն Նեդոլյան, եթե ամփոփենք այն, ինչ տեղի ունեցավ, ի վերջո ի՞նչ էր։ Ինչո՞ւ դա
անցյալում չստացվեց, հիմա ստացվեց։ 

–Կարծում եմ՝ սերնդափոխություն էր: Ընդ որում՝ երկու կողմից էլ՝ իշխանական ու
ընդդիմադիր: Իշխանական կողմը չհամարձակվեց գնալ արյունահեղության ինչպես տաս տարի
առաջ, քանի որ իրենց «ռազմական լեգիտիմությունը» մաշվեց ու քայքայվեց ժամանակի
ընթացքում, և՛ ապրիլյան պատերազմի ազդեցության տակ, և՛ Սասնա Ծռերի ելույթի
ազդեցության տակ, մտքներով սկսեց պառլամենտական հանրապետություն ու նման
օբյեկտիվորեն առաջադեմ մոտեցումներ անցնել, որոնք փաստացի տրոհում էին իրենց բիրտ
համերաշխությունը: Ընդդիմության կողմից սկսեց գործել հայկական քաղաքական համակարգի
ըմբոստ զավակի՝ Նիկոլի գործոնը, երբ հարթակում դադարեցին պաշտոնազուրկ նախկին
իշխանավորներ հայտնվել, հայտնվեց իրոք որ նորածին, քաղաքացիական՝ ավելի քան դասական
քաղաքականը՝ մարդկանց ուրվագիծ: Իսկ նախկինի ու ներկայի հիմնական գործող անձը՝
ըմբոստ ժողովուրդը, կարծում եմ, չփոխվեց, և այդ իմաստով 2008 և 2018-ի ազատագրական
շարժումները լիովին նույնասեռ են իրենց կազմով ու հիմնական կարգախոսներով՝
ազատություն, արդարություն, արժանապատվություն: 

-Ո՞րն է այս հեղափոխության առանձնահատկությունը։ 

-Կարծում եմ սա ոչ այնքան հանդգնության, նորի փայլատակումի, որքան հոգնածության ու
ձանձրույթի՝ այլևս չհանդուրժելու քայլ էր։ Ամեն ինչն տասը տարի է ինչ պարզ էր, բայց
ձգձգվում էր ու ձգձգվում, և վերջապես փլվեց տասը օրում: Այստեղից է այս մի
հեղափոխության մի տեսակ պաթոսա-հերոսականության գրեթե բացակայությունը, բոլորը
համաձայն էին, որ վերջապես պետք է կատարել իրենց քաղաքացիական, մարդկային պարտքը և
վերջապես առիթ եղավ դա անելու, մեկ քայլ անելու: Այդ իմաստով դա ավելի պարզ
գործողություն էր, քան 2008-ին, պակաս նորարարական երևի, պակաս հավակնոտ, պակաս
ստեղծագործական, ավելի սովորական, վճռական ու աներկբա, ստեղծագործական այն տրոփից
ինչ-որ իմաստով զուրկ, քան երբ դա արվում էր առաջին անգամ: Չեմ արժեզրկում,
պարզապես ուզում եմ ցույց տալ ինչպես 2008-ի շարժման ազատական ժողովրդավար
գաղափարները ու մոտեցումները, ցանած սերմերը ապրեցին, աննկատելի, բայց պարզվում է
լայնորեն տարածվեցին հասարակությունում յուրահատուկ ծպտյալ եղանակով, ու հենց որ
տեսան Նիկոլի պատրաստված ուղիղ ու ճիշտ ջրանցքը, միանգամից հոսեցին ստորգետնից
մակերես: 

-Արտաքին կողմնորոշում չունենալը առավելությո՞ւն էր, թե թերություն։ 

-Փաստորեն մեծ առավելություն, նախ դա փրկեց մեզ /կարծես թե/ ամենավտանգավոր արտաքին
ուժի միջամտությունից, իսկ հետո՝ պարտադիր չի տալ անուններ, անվանումներ, և՛ մեր
ժողովուրդը, և՛ դրսի բոլոր, այսպես ասած, բարի կամքի մարդիկ չեն շփոթվում
հասկանալով, որ մեր երկիրը ընտրեց ազատության ու ժողովրդավարության ճանապարհը, և
ընտրեց այն ոչ թե ընդօրինակողի ու նմանվողի պես, այլ իբրև այդ արժեքների լիիրավ
համահեղինակ, ուրույն ստեղծագործող: 

-Մեզ հետ զրույցներում բազմիցս նշել եք, որ նախ պետք է տեղի ունենա մտքի
հեղափոխություն։ Արդյոք մտքի հեղափոխություն տեղի ունեցե՞լ է։ 

-Սերնդային իմաստով, փաստորեն, այո: Ինչպես իմ եղբայր Գևորգն է միշտ սիրում
վկայակոչել մի լեհի/ Եժի Լե՞ցն էր/ այն միտքը, որ փոփոխությունը տեղի է ունենում
միշտ սերնդային տեսքով, օրինակ՝ մի գիտնական մի սենսացիոն գյուտ է անում, իր հետ
չեն համաձայնում, ծաղրում են, վիճում են և ոչ մեկին հնարավոր չի համոզել: Իսկ
հաջորդ սերունդը այդ գյուտը արդեն ի ծնե ընդունում է որպես աշխարհի մաս, ու էլ չի
էլ վիճում շուրջը, զարամանում ասում է «է այդ ո՞վ չգիտի որ այդպես է»: Հիմա
տեսնենք, սակայն, թե ինչպես է այդ նոր իմացությունը դառնում քաղաքական
գործողությունների առանցք, պետության նորացման հիմք, ինչպես է, ինչ չափով, ինչ
տեմպով կարողանում փոխել դպրոցը, բանակը, ոստիկանությունը, բակը, աշխատանքային
հարաբերությունները, ընտանեկան հարաբերությունները, այսինքն՝ առօրյան: Եվ այստեղ,
բնավ, հնարավոր են սայթաքումներ, քանի որ դեռ ոչ մի բան ձևակերպված չի գրեթե, իսկ
ձևակերպումները արդեն հրատապ են, և հենց այդ ձևակերպումների վրա պետք է առաջանա նոր
քաղաքական սերունդ, նոր մասնագիտական սերունդ բոլոր մասնագիտություններում ու
ոլորտներում, ձևակերպողների նոր մի գեներացիա: 

-Ըստ Ձեզ՝ որքանո՞վ էր այն սիրո և համերաշխության հեղափոխություն, երբ այս օրերին
համացանցում կարծեք թե այլ պատկեր է՝ ատելության դրսևորումներով։ 

-Իմ կարծիքով՝ սիրո և համերաշխության՝ փոքր-ինչ վերամբարձ ձևակերպում է։ Ես, ավելի
շուտ, ինչպես ասացի, տեսա արժանապատվության ու զզվանքի հասնող հոգնածության
դրդապատճառը: Սերը առաջանում է ստեղծագործ փոքրամասնության ներքո, ինչպես 2008-ին,
համընդհանուր սերը փոքր-ինչ անհիմն է: Այլ բան է արժանապատվությունը, այն բոլորինն
է, և, կարծում եմ, այս օրերին բոլորը ստացան համընդհանուր ինքնահարգանքի մի
պատվաստ, որը հիմնված էր սեփական՝ մեծ կամ փոքր, բայց քայլ անելու վրա: Այդ
հարգանքի վրա հիմնված է և համերաշխության զգացումը, որը, այո՛, զերծ չէ
ատելությունից, «այլևս երբեք» կարգախոսով: Եվ թող լինի այդպես, սերը շատ ավելի
հակասական կիրք է, և, կարծում եմ, կառաջանա, երբ հասարակության ներսում սկսվեն
լուրջ գաղափարական բախումներ ստեղծագործ ուժերի լարմամբ: 

-Պարոն Նեդոլյան, որո՞նք պետք է լինեն այն քայլերը, որոն պետք է իրականացնեն նոր
կառավարությունն ու վարչապետն առաջնահերթ։ 

-Անծայրածիր երևակայության ասպարեզ է դա, ինքնասահմանափակման եղանակով ասեմ միայն՝
առաջինը պետք է լինի հնարավորինս արագ ազատվել հանրապետական կոնտեքստից՝
խորհրդարանից, նախարարաներից, քաղաքապետերից: Երկու պատճառով՝ նախ դեռ մեծ է նրանց
կողմից ռևանշի կամ առօրյա վնասագործության վտանգը, և երկրորդը՝ որ իրենք չդառնան
նորաստեղծ կառավարության գործունեության գաղափարական կոնտեքստը: Երկրորդը՝ պետք է
կիրառական զարգացում տալ Նիկոլի հնչեցրած կարևորագույն «ապակենտրոնացում» եզրին:
Ինձ այդ եզրույթը ծանոթ և հասկանալի է առաջին հերթին Հրանտ Բագրատյանի հետ շփման
հետևանքով, Բագրատյանը զարգացրել է դրա կիրառական, անգամ վարչարարական գործածման
տեսությունը տնտեսությունում, կրթությունում, մշակույթում, աողջապահությունում. մի
խոսքով իբրև ունիվերսալ վարչարարության մեթոդ: Կառաջարկեի պարզապես նշանակել
Բագրատյանին նոր կառավարության բարեփոխումների գծով գլխավոր խորհրդական, իսկ եթե
ոչ՝ ինքնուրույն ուսումնասիրել իր շատ կարևոր ու նորարական մոտեցումները: Շատ
կարևոր է, որ ապակենտրոնացումը՝ հեղափոխության բանալին՝ չմնա լոկ քաղաքական
դաշտում, այստեղ կարծես թե Նիկոլը լավ պատկերացնում է, թե ինչ է պետք անել, այլ գնա
առօրյա կյանքի խորք, հեղափոխում բերի նաև այնտեղ: Քանի որ իմ գլխավոր
մտավախությունն է այս պահին, որ հեղափոխությունը չմնա զուտ վերնախավային երևույթ,
երբ ունենանք լավ կառավարություն, ԱԺ, սակայն՝ նույնը տնտեսությունում,
աշխատանքային հարաբերություններում, նեխած սովետանման հիմնարկներում,
կրթօջախներում, հիվանդանոցներում, որպես հետևանք՝ փողոցներում, բակերում ու
տներում: Այժմ հեղափոխությանը հարկավոր է գնա դեպի առօրյայի խորք: 

Արդեն երրորդ օրն էր, որ Սիմեոնի հինգհազարանոց զորքը Գայլ գետի հովտով շարժվում էր
հարավ-արևելք: Եվ արդեն երրորդ օրն էր, որ անձրևը չէր դադարում: Ձիերը երբեմն մինչև
ծնկները թաղվում էին լպրծուն ցեխի մեջ, և հեծյալները ստիպված ցած էին գալիս՝
օգնելու և ոգևորելու: Երբ ճանապարհին որևէ բնակավայր կամ հովվակայան էր երևում,
առջևից ընթացող զինվորները շրջվում էին Սիմեոնի կողմը: Այդ պահերին Սիմեոնը ձգում
էր հոգնածությունից կորացած իրանը, գլուխը բարձրացնում, ընդունում այն վստահ ու
անտարբերության հասնող հանգիստ կեցվածքը, որը սովորաբար ունենում էր
Կոստանդնուպոլսում՝ կայսերական շքախմբի առջևից ընթանալիս: Նրա հայացքը սահում էր
թաց զինվորների վրայով, կորչում Հռոմեական կայսրության անծայրածիր տիրույթներում:
Սիմեոնն առաջին անգամ էր Փոքր Ասիայում: Ամիսոսը, որտեղ նրանք ափ իջան տասնօրյա
բարեհաջող նավարկությունից հետո, նրա վրա լավ տպավորություն թողեց, սակայն այժմ,
երբ խորանում էին թերակղզու խորքերը, ավելի ու ավելի էր համակվում կասկածով, որ ոտք
է դրել անակնկալներով լի երկրամաս: Փրփրած գետը, մոխրագույն խավարում կորած
հորիզոնն ու լպրծուն գետինը խարխլել էին վստահությունը, սակայն հաջողության և
սեփական ուժերի նկատմամբ ունեցած հավատը, որը ծնվել և զորացել էր Ապենինյան
թերակղզում՝ լանգոբարդների և Բալկաններում՝ բուլղարների դեմ տարած հաղթանակներով,
շատ ամուր էր նստած նրա մեջ: Նա ռազմի դաշտում պարտություն չէր կրել: Անցած
զինվորական ուղին վերելք էր, զերծ սայթաքումներից և դադարից: Լինելով պարսիկների
դեմ Հերակլիոս կայսեր վարած հաղթական պատերազմների հերոսի թոռ և սենատորի որդի՝ նա
զինվորական փայլուն կրթություն էր ստացել: Տասնութամյա Սիմեոնն արդեն վաշտապետ էր,
երեք տարի անց՝ գնդի հրամանատար: Հատկապես աչքի ընկավ բուլղարների դեմ մղված
մարտերում: Բուլղարները Սիմեոնի փոքրիկ գունդը քշեցին Դանուբի ճահճուտները: Թշնամին
սեղմում էր օղակը, սովն ու ջերմախտը հնձում էին զինվորներին, բայց Սիմեոնն
անձնատուր չեղավ: Մի գիշեր հունական կրակով հրդեհեց շրջակայքը և անցավ հարձակման:
Բարբարոսները խուճապի մատնվեցին, կախարդական կրակն ապշեցրել էր նրանց: Շփոթի մեջ
Սիմեոնին հաջողվեց գերել նրանց առաջնորդին: Բուլղարները ստիպված եղան հաշտություն
խնդրել և, ստանալով իրենց առաջնորդին, հեռացան Հռոմեական կայսրության տիրույթներից:
Սիմեոնի փառքը թնդաց Կոստանդնուպոլսում: Սուրբ Սոֆիայի տաճարում նրա պատվին պատարագ
մատուցվեց: Խաչված Հիսուսի մարմարյա արձանի առջև ծունր դրած Սիմեոնը զգում էր
կայսեր հայրական, ժողովրդի հիացմունքով լի հայացքները: Սև, պարզ ու համեստ պարեգոտն
ու թավ մորուքը նրան հոգևորականի տեսք էին տվել, և եթե չլիներ կողքից կախված սուրը,
ապա կարելի էր կարծել, թե եկեղեցու ատյանի առջև վարդապետ ձեռնադրվող երիտասարդ
աբեղա էր կանգնած: Բուրումնավետ խնկի կապտավուն ծխով պարուրված Սիմեոնը կարծես
խորհրդանշում էր՝ խարխլվող հզորությունը խաչի և սրի միասնությամբ պահպանել ձգտող
Հռոմեական կայսրությունը: 

Այժմ, երբ երեք տարի պալատականի խաղաղ կյանք վարելուց հետո կրկին մարտի էր գնում,
համակված էր երկակի զգացումով, որը նախկինում երբեք չէր ունեցել: Անհայտությունն
առաջին անգամ նրան վախ էր ներշնչում: Այժմ նա կյանքից բացի վտանգում էր կորցնել
ավելին՝ փառքն ու դիրքը: Բայց մյուս կողմից էլ պալատական կյանքը՝ կայսեր ու
կայսրուհու, նրանց շրջապատող քահանաների, սարկավագների ու սաղմոսերգուների
ընկերակցությունը, հոգնեցրել էր նրան: Լինելով լավ զինվորական, նա վատ պալատական
էր: Չէր խառնվում պալատական բանսարկություններին, կրկեսային կուսակցությունների
պայքարին, սենատական դավադրություններին, ինչը նրան թեև ազնիվ մարդու համբավ էր
պարգևել, բայց ըստ էության ավելորդ դարձրել պալատում: Եվ այժմ, երբ կրկին տեսնում
էր զինվորների մռայլ, բայց հնազանդ կերպարանքները, զենքերի փայլը, լսում ձիերի
վրնջյունն ու զրահների զնգոցը, իրեն վերակենդանացած էր զգում: Անցած-գնացած օրերի
արթնացած կարոտը սեղմում էր կոկորդը, շտապում էր ժամ առաջ հասնել Կիբոսսա ամրոցը, և
միայն բնատուր զգուշությունն էր զսպում անհամբերությունը: Նա հրաժարվել էր
կարավանային բանուկ ճանապարհից, ընտրել բնակավայրերից հեռու ընկած այդ ուղին,
որպեսզի աննկատ մնար բանակի առաջխաղացումը, անսպասելիորեն հայտնվեր Կիբոսսայի
մատույցներում և հանկարծահաս գրոհով մեկ-երկու օրում վերցներ ամրոցը, հիմնահատակ
ոչնչացներ պավլիկյան որջը: Երկարատև պաշարումը նրան վտանգավոր էր թվում,
կայսրության փոքրասիական տիրույթները պարբերաբար ասպատակող արաբական հեծելազորն
ամեն րոպե կարող էր հայտնվել այդ կողմերում, որոնց դեմ նրա հինգհազարանոց բանակը
ոչինչ անել չէր կարող: 

Չորրորդ օրը վաղ առավոտյան վրանից դուրս գալով՝ Սիմեոնը զարմանքից քար կտրեց.
անձրևը փոխվել էր ձյան: Զինվորներն այս ու այնտեղ խարույկներ էին վառել, տաքացնում
էին գիշերը սառած մարմինները: Տեսնելով մոտեցող զորավարին՝ նրանք ոտքի ելան, սակայն
Սիմեոնին թվաց, թե զինվորներն այդ արեցին պակաս պատրաստակամությամբ: Նա հրաժարվել
էր բարբարոսների վարձկան ջոկատներից, զորքը համալրել հռոմեացի զինվորներով՝ նկատի
ունենալով նրանց քրիստոնեական մոլեռանդությունը, և չէր կասկածում իր կազմած բանակի
հուսալիությանը: Սակայն լավ գիտեր, որ վատ եղանակը, հոգնածությունն ու զորավարի
անտարբերությունը կարող են ավելի մեծ դժգոհություն առաջ բերել, քան սպասվող դժվարին
առաջադրանքը: Վերադառնալով վրան՝ նա կանչել տվեց վաշտապետներին և նրանց կարգադրեց
նախաճաշից հետո իր վրանի առջև շարել բանակը: 

Սիմեոնը զորքի առաջ ելավ գլխաբաց: Քամին ծածանում էր ուսերին նետված թիկնոցի
փեշերը, խառնում մազերը, ձյան թաց փաթիլները ձաղկում էին երեսը, լցվում աչքերը,
սակայն նա աչքն անգամ չէր թարթում: 

— Զավակներս,— սկսեց Սիմեոնը,— ի սեր մեր տիրոջ՝ Հիսուս Քրիստոսի, կայսեր ու
հռոմեացի ժողովրդի, մենք պատրաստ ենք անել ավելին, քան անում ենք, պատրաստ ենք կրել
ավելի մեծ զրկանքներ, քան կրում ենք: Դա է մեր՝ զինվորներիս պարտքը: Կայսրը և
ժողովուրդը իրենց բախտը վստահում են մեզ, իսկ մենք հույսը միայն մեզ վրա կարող ենք
դնել: Բոլորդ էլ փորձված զինվորներ եք, գիտեք, որ միշտ էլ կծագեն չնախատեսված
դժվարություններ: Ո՞վ կսպասեր, որ ապրիլին ձյուն կգար և այսպես ցուրտ կլիներ: Բայց
մի՞թե ես ավելի տաք եմ հագնված, մի՞թե իմ ոսկորները չեն զգում այս անտանելի
խոնավությունը: Կասեք՝ ինչո՞ւ չենք գիշերում գյուղում, ինչո՞ւ ենք սնվում չոր
հացով, թողած կարավանային ճանապարհը, հարմարավետ իջևանատները, թարմ կերակուրը: Բայց
հեշտացնելով մեր ճանապարհը՝ կդժվարացնեինք մեր առաջադրանքի կատարումը: Ձեզնից մեկն
ու մեկը կհաջողացներ մտնել մի այրի ասորուհու կամ հրեուհու անկողին, իսկ ում հայտնի
չէ, թե անկողնում որքան հարցասեր են կանայք և որքան անկեղծ տղամարդիկ: Կնոջ ականջն
ընկած խոսքն ավելի արագ կթռչեր, քան մեր ձիերը: 

Զինվորները քրքջացին: Սիմեոնը հասկացավ, որ խորտակել է երեք օրերի ընթացքում իր և
զինվորի միջև գոյացած պատնեշը: Նա շարունակեց. 

— Մեզ ոչ սովորական, սրբազան պատերազմ է սպասվում մեր սուրբ հավատի մաքրության
պահպանման համար: Այդ պավլիկյան կոչվածները այրում են եկեղեցիները, խեղդամահ անում
քահանաներին, շնանում տիրոջ պատկերի առաջ: Սակայն դրանք չեն ամենասարսափելին: Նրանք
գողանում են ուղղափառ քրիստոնյաների օրորոցի երեխաներին և իրենց գիշերային
խրախճանքների ժամանակ շրջան կազմելով, այնքան ձեռքից ձեռք նետում, մինչև թշվառ
մանուկը շունչը փչում է: 

Բանակը զայրույթից պայթեց: Զինվորները ճոճում էին նիզակները, մոռացած ցուրտն ու
դժվարին ճանապարհը՝ պահանջում անմիջապես ճամփա ընկնել: Սիմեոնը չկարողացավ զսպել
գոհունակության ժպիտը: Թռավ ձիուն, որը ծառան մոտեցրել էր նրան: 

Եվ կրկին բանակը, երկար շղթա կազմած, գետի ափով ձգվեց արևելք: Շրջապատված ծառաներով
ու թիկնապահներով՝ Սիմեոնն ընթանում էր բանակի կենտրոնով: Զորքի առաջ ունեցած
ելույթից հետո վրան խաղաղություն էր իջել և այլևս չէր մտածում պավլիկյանների հետ
սպասվող կռվի մասին: Նայում էր գետի պղտոր ջրերին, որոնք ափերին նստած ձյան սպիտակի
կողքին ավելի մոխրագույն էին թվում: Այդ ջրերը հոսում էին Հայաստանից, որն այժմ
Արաբական խալիֆայության տիրապետության տակ էր: Այդքանն էլ բավական էր իր մեջ փրփրած
գետի նկատմամբ ատելություն ծնելու համար: Նրա հիշողության մեջ թարմ էին այն օրերը,
երբ արաբական նավատորմիղը լողում էր Կոստանդնուպոլսի մատույցներում: Խառնակ
ժամանակներ էին: Ունևորները փախչում էին քաղաքից, ստրուկները՝ կողոպտում տերերին,
բարբարոսների վարձկան ջոկատները սպառնում խռովություն բարձրացնել: Առավոտից երեկո
ղողանջում էին եկեղեցու զանգերը: Սուրբ Սոֆիայի և Առաքյալների տաճարները լիքն էին
փախստականներով. ժողովուրդն աղոթում էր, օգնության կանչում Աստծուն և բոլոր
սրբերին: Սիմեոնը զօր ու գիշեր պարիսպների վրա էր: Նման մի օր էլ պահակության
ժամանակ պարսպի մոտակայքում նկատեց իր ծառաներից մեկին՝ ձիապան Ներսեսին: Կապոցն
ուսին՝ Ներսեսը փորձում էր դուրս պրծնել քաղաքից: Սիմեոնը հասավ, բռնեց օձիքից:
Ներսեսը ծնկի իջավ, Սիմեոնի արնակալած աչքերում կարդացել էր իր դատավճիռը: «Մի
սպանիր,— աղաչեց Ներսեսը,— ոչինչ չեմ գողացել»: Եվ դողդոջուն մատներով քանդեց
կապոցը, որտեղ ուտելիքից բացի ուրիշ ոչինչ չկար: Սիմեոնը կատաղությունից կապտել էր,
պաշարման օրերին ապրած տագնապը, կրած անհաջողություններից ծնված զայրույթը լեռնացել
էր դավաճան ծառայի դեմ: «Երկուսով փախչենք,— ասաց Ներսեսը,— մեզ ի՞նչ հռոմեացիներն
ու արաբները»: Սիմեոնը ոտքով խփեց նրա կրծքին: Ծերունին փռվեց մեջքի վրա: «Կեղտոտ
անասուն,— գոչեց Սիմեոնը,— ինչպե՞ս ես համարձակվում ինձ փախչելու առաջարկ անել»:
Ներսեսը շրջվեց փորի վրա, սողաց նրա կողմը: Շուրթերին կծու ժպիտ երևաց: Վրեժ կար
այդ ժպիտում: «Չէ որ դու էլ հայ ես,— շշնջաց նա, և ժպիտը տարածվեց, ողողեց ողջ
դեմքը,— մեզ միասին գերեցին Կոստաս կայսեր զինվորները: Հայրդ ապստամբ Թեոդորոս
Ռշտունու բանակում էր, մայրդ ճանապարհին զոհվեց... Դու շատ փոքր էիր, քեզ որդեգրեց
Դոմեստիանոս...»: Սիմեոնը չզգաց՝ ինչպես իջեցրեց սուրը: Վրա հասան պահակախմբի
զինվորները, նիզակներով խոցոտեցին արդեն շունչը փչած Ներսեսին: Քանի դեռ քաղաքը
պաշարման մեջ էր, այդ ամենը Սիմեոնին թվում էր աննշան պատահար, սակայն, երբ
ջախջախված արաբները ետ շպրտվեցին, և նա վերադարձավ պալատական խաղաղ կյանքին,
սպանված Ներսեսը վերակենդանացավ հիշողության մեջ: 

Եվ այժմ գետի պղտոր ջրերը նրան կրկին հիշեցրին Ներսեսին, կարծես ոչ թե գետը, այլ
Ներսեսն էր սողում ընդառաջ, աղմկող ալիքները կրկնում էին նրա խոսքերը: Եվ հանկարծ
թվաց՝ արդեն անցել է այդ ճանապարհով, շատ փոքր էր, նստած էր Ներսեսի շալակին, նրա
ուսի վրայից, ինչպես այսօր տեսնում էր հռոմեացի զինվորների թիկունքները: 

Պաշարած մտքերից սթափվելու համար Սիմեոնը խթանեց ձին, դուրս եկավ շարքից և քառատրոփ
քշեց մոտակա բարձունքը: Թիկնապահները սլացան նրա ետևից: Բարձունքից զննելով
շրջակայքը՝ Սիմեոնը իրեն հասած թիկնապահներին ասաց. 

— Ինչ գնով էլ լինի, վաղը երեկոյան պետք է լինենք Կողոնիայում: 

Մայիսի 10-ին Հայաստանյայց Առաքելական Սուրբ Եկեղեցին մեծ շուքով տոնախմբեց մեր Տեր
Հիսուս Քրիստոսի Համբարձման տոնը, որը, տնօրինությամբ Ն.Ս.Օ.Տ.Տ. Գարեգին Բ
Ծայրագույն Պատրիարք և Ամենայն Հայոց Կաթողիկոսի, հռչակվել է որպես Սուրբ Էջմիածնի
ուխտի օր: 

Տերունի տոնին, երբ հիշատակվում է նաև 1441 թվականին Ամենայն Հայոց Հայրապետական
Աթոռի՝ Սսից Սուրբ Էջմիածին փոխադրելու պատմական իրադարձությունը, Հայոց Հովվապետի
շուրջն էին համախմբվել հայաստանյան թեմերի առաջնորդները, Մայր Աթոռում պաշտոնավարող
եպիսկոպոսներ, միաբաններ, թեմերում սպասավորող քահանաներ և բազմաթիվ ուխտավորներ: 

Միածնաէջ Մայր Տաճարում, հանդիսապետությամբ Գարեգին Բ Ամենայն Հայոց Կաթողիկոսի,
մատուցվեց Սուրբ և Անմահ Պատարագ: Պատարագիչն էր Մայր Աթոռ Սուրբ Էջմիածնի Գևորգյան
հոգևոր ճեմարանի տեսուչ Հոգեշնորհ Տ. Գարեգին վարդապետ Համբարձումյանը: 

Իր քարոզում Հայր Գարեգինն անդրադարձավ Համբարձման տոնի խորհրդին. «…Համբարձման
խորհուրդն այսօր առաքելագործության պատգամ է, որ ամենքիս ուղղում է Քրիստոս:
Քրիստոսի համբարձումը նաև Իր երկրավոր առաքելության ամբողջացումն ու
կատարելությունն է: Քրիստոս երկինք մտնելով ամենքիս ցույց տվեց, որ մենք ևս այնտեղ
պետք է գնանք: Եթե համբարձման պատմությունը չլիներ, մենք երբեք չէինք իմանա, թե Ս.
Հարությունից հետո Քրիստոսի հետ ի՛նչ տեղի ունեցավ, ինչպե՛ս վերամիավորվեց Հայր
Աստծո հետ և այդ կատարյալ վերամիավորության պատկերը մեզ համար ի՛նչ է, եթե ոչ
կատարյալ հույս մեր իսկ` Աստծո հետ միավորության»: 

Պատարագիչը խոսեց նաև ազգային-եկեղեցական կյանքում առաքելագործության կարևորության
մասին: 

«…Առաքելագործության տեսիլքով է, որ Քրիստոսի երկու առաքյալները՝ Ս. Թադեոսն ու Ս.
Բարդուղիմեոսը, եկան Հայաստան և Քրիստոսի` «գնացե՛ք, աշակերտեցե՛ք, մկրտեցե՛ք»
ավետիսն ու պատգամը բերեցին նաև Հայոց աշխարհ: Այդ նույն տեսիլքով է, որ այստեղ 301
թվականին Ս. Գրիգոր Լուսավորիչը հիմնեց այս Աթոռը՝ առաջին գահակալը դառնալով Սուրբ
Էջմիածնի Արարատյան նախամեծար Աթոռի: 

Դարեր շարունակ այս Աթոռը դեգերեց, դարեր շարունակ շրջեց, գնաց ուր որ թագավորն էր,
ուր որ ժողովուրդն էր, և վերջիվերջո՝ 15-րդ դարում՝ սրանից 577 տարիներ առաջ, Աթոռը
վերահաստատվեց Սուրբ Էջմիածնում: 

Ինչպես Թովմա Մեծոփեցի պատմիչն է ասում՝ այն պահին, երբ Արևելյան վարդապետներն ու
հավատացյալները հավաքվել էին այստեղ՝ այս Սուրբ Տաճարում, սավառնաթև մի արծիվ գալիս
և բազմում է Տաճարի սուրբ խաչի վրա, և դա նշան էր, որ վարդապետները գնան և
առաքելագործեն, որովհետև, ինչպես այդ պահին Թովմա Մեծոփեցին է նորից վկայում՝
բացում են Ավետարանը և ընթերցում այն հատվածը, որտեղ Քրիստոս ասում է՝ «այս
աշխարհում նեղություններ կտեսնեք, բայց քաջալերվեցե՛ք. Ես հաղթեցի աշխարհին»: 

Այս պատգամով է, որ Առաքելական այս Աթոռը 1441 թվականին՝ հենց այս օրը՝ Համբարձման
տոնին, վերահաստատվեց Մայր Աթոռ Սուրբ Էջմիածնում: Եվ այդ դարից ի վեր, այդ պահից ի
վեր հայոց վարդապետները, եպիսկոպոսաց դասը, ամբողջ ժողովուրդը ձեռնամուխ եղան այս
Տաճարի վերաշինությանը: 

Եվ մինչև այսօր հայ ազգը հոգևորապես սնվում է հենց այս նախամեծար Արարատյան Ս.
Էջմիածնի Աթոռից՝ ստանալով իր մխիթարությունը, իր հոգևոր զարթոնքի սնունդը: Այս
Աթոռը դարձավ ներման, արդարացման և հաշտության Աթոռ», - ասաց Հայր Գարեգինը`
հավելելով, որ այսօր այն ևս իր գահակալով շարունակում է առաջնորդել Հայոց Եկեղեցին՝
մարդկանց կյանքի մեջ բերելով ներում, արդարացում և կատարյալ հաշտություն Աստծո հետ:

Սուրբ Պատարագի ավարտին, նախագահությամբ Ամենայն Հայոց Կաթողիկոսի, կատարվեց
Հայրապետական մաղթանք: 

Արարողության ընթացքում հոգևոր դասը և ներկա հավատավոր ժողովուրդն առ Աստված աղոթք
բարձրացրեցին Մայր Աթոռ Սուրբ Էջմիածնի և Ամենայն Հայոց Հայրապետության
անսասանության, պայծառության ու շենացման համար: 

Սոս Սարգսյանի անվան Համազգային թատրոնում օրերս իր հաջող մեկնարկն ունեցավ «Սանտա
Կրուս» հետաքրքրաշարժ ներկայացումը: Հեռանկարում նախատեսվում են այլ
բեմադրությունների առաջնախաղեր: Նոր ներկայացումների, ինչպես նաև մոտ ապագայում
նկարահանվող ֆիլմերի ծրագրերի մասին «Արմենպրես»-ի թղթակիցը զրուցել է թատրոնի և
կինոյի ռեժիսոր, Համազգային թատրոնի գեղարվեստական ղեկավար և տնօրեն Վիգեն
Չալդրանյանի հետ: 

«Երկու ամիս հետո կիրականացնենք հաջորդ պրեմիերան. «Ձայն լռության կամ վեցերորդ
պատվիրանը» պիեսի հիման վրա կբեմադրվի «Ձայն լռության» ներկայացումը: Պիեսի
հեղինակը ես եմ, իսկ համահեղինակը` Գուրգեն Խանջյանը: Այդ գործը թատերասերներին
հայտնի է, քանի որ շուրջ երեք տարի եղել է Հ. Ղափլանյանի անվան Դրամատիկական
թատրոնի խաղացանկում: Այն մշտապես լեփ-լեցուն դահլիճներում է անցել. ներգրավված էր
հրաշալի դերասանական կազմ: Սակայն երեք տարի հետո ներկայացումը հանվեց խաղացանկից,
և ես նկարահանեցի համանուն կինոնկարը»,- պատմեց Չալդրանյանը: 

Համազգային թատրոնում նախատեսված ներկայացման բեմադրությունը Վիգեն Չալդրանյանը
վստահել է դերասան և ռեժիսոր Դավիթ Հակոբյանին: 

«Երկու դերասանական կազմի հետ կաշխատենք` Նարինե Գրիգորյան, Վարշամ Գևորգյան և
երիտասարդ դերասան Ստեփան Ղամբարյան ու առավել երիտասարդ դերասանուհի Ժաննա
Վելիցյան: Կարծում եմ, որ թատերասերն անպայման կցանկանա դիտել թե՛ մի, թե՛ մյուս
կազմի խաղը»,- ասաց նա: 

Անդրադառնալով կինոարվեստին, որից Չալդրանյանը, թատրոնի գեղարվեստական ղեկավար,
այնուհետև տնօրեն ընտրվելուց հետո որոշ չափով հեռացել է, ինչպես նաև իր հասցեին
հնչող քննադատություններին` ռեժիսորն ասաց, որ իր ողջ ստեղծագործական կյանքում և՛
լավն է լսել, և՛ վատը: «Փառք Աստծո, միջինը չեմ լսել. սարսափելի է, երբ անտարբեր
են: Բարեբախտաբար, իմ աշխատանքի հանդեպ երբեք անտարբեր չեն եղել: Ինձ կամ
բարձրացրել են, կամ տապալել: Մի խոսքով՝ սառը և եռացրած ջրի արանքում է եղել իմ ողջ
ստեղծագործական կյանքը»,- խոստովանեց նա: 

Ռեժիսորի խոսքով` ինքը երբեք չի դադարում ծրագրեր կազմել և ներկայումս ունի սցենար,
որի վրա աշխատում է: «Կարծես թե որոշ նախադրյալներ կան, և ես պատրաստվում եմ սկսել
«Գրիգոր Նարեկացի» կինոնկարը: Շատ կարևոր մի գործ՝ «Վարդապետի լռությունը» ֆիլմից
հետո: Դա իմ ուխտն է կինոյում՝ կինոեռապատում նկարահանելը: Հայ մշակութային Սուրբ
Երրորդության մասին է խոսքը` Մեսրոպ Մաշտոց, Գրիգոր Նարեկացի, Կոմիտաս: Ես վերջից
եմ սկսել»,- ընդգծեց Չալդրանյանը: 

Ռեժիսորը հույս հայտնեց իր ծրագրերը իրականացնել 2019 կամ 2020 թվականներին: «Ես
շատ զբաղված եմ, բայց ինձ երջանիկ մարդ եմ համարում, քանի որ երջանիկ է նա, ով իր
սիրած գործով է զբաղվում, իսկ ես անչափ սիրում եմ իմ աշխատանքը, իմ
մասնագիտությունը և իմ առաքելությունը»,- եզրափակեց Վիգեն Չալդրանյանը: 

Արձակագիր, «Եվրասիա» համագործակցության հիմնադրամի տնօրեն Գևորգ Տեր-Գաբրիելյանը
Lragir.am-ի հետ զրույցում անդրադարձել է Հայաստանում տեղի ունեցող զարգացումներին

- Ժողովրդի մի ստվար հատված սկսեց ինքնամաքրվել այն կեղտից, որի մեջ ընկղմվել էր
տարիներ շարունակ, ցինիկանալով, ընդունելով ընտրակաշառքներ, չհավատալով, որ «ուժի
դեմ խաղ կա», հնազանդվելով «գողական» բարքերին, որոնք դարձել են պետականության
իրագործման ոճ գրեթե համատարած կերպով (և անհնազանդությունը հիմա հենց դրա դեմ է),
համաձայնելով «տուֆտային»՝ «Պոտյոմկինի ֆասադներին», որ իրենից պահանջվում է
կառուցել որպես գործունեություն, ու որը պետական ապարատը հրամցնում է հաճախ
աշխարհին՝ որպես դեմոկրատիա. կարծելով, որ եթե շրջապատված ենք «գողական
բռնապետություններով»՝ ուրեմն մեզ մոտ էլ պիտի այն հաստատվի, և դա է բնական
օրինաչափությունը: 

Հայ ժողովուրդը դա չի ընդունում ու չի ընդունելու, դա արդեն պարզ երևում է: 

Ժողովուրդը սկսեց ինքնամաքրվել, դա ամենակարևորն է, և եթե դաժանություն լինի, ապա
դա միայն հայոց սուվերենության դեմ է լինելու, և էլի չի օգնելու վարչահամակարգին,
որ իր քրեաօլիգարխիկ բնույթի տարրերը պահպանի: Շատ-շատ՝ Հայաստան չի մնա, ուրեմն
իրենք էլ չեն մնա: Ինչպես Պուտինն ասաց՝ «Ո՞ւմ է պետք աշխարհը, եթե Ռուսաստան չի
լինելու»: 

Սա «ամենաուրիշ» շարժումն է շատ տարիների ընթացքում, իր մաքրությամբ, քաղաքական
բնույթով, երիտասարդների մասնակցությամբ և արտահայտում է ժողովրդի ինքնամաքրման
բնազդը, բնական մղումը: Եվ այն հաղթեց: 

Երբ նրանք հայտնվեցին մեր փողոցում, երբ մենք տեսանք նրանց, երբ նրանք կողք-կողքի
քայլեցին դեպի սև տուֆից տունը, մենք վերջապես տեսանք այն, ինչը իրականում վաղուց
էինք տեսնում, իմացանք այն, ինչը փաստորեն վաղուց գիտեինք։ Սև տունը՝ ժամանակին
այնքան բարձր ու շքեղ, հպարտ ու հաստատուն, հանկարծ տեսանք փոքրացած ու խեղճացած,
հանկարծ գլխի ընկանք, որ պերճաշուք ու գոռոզ իշխանուհին, մեր աչքի առաջ, բայց
մեզնից թաքուն, ծերացել է ու հոգնել, դարձել փոքրիկ, աննկատ պառավ։ Մենք ձվից ասես
միայն հիմա դուրս ելանք ու զարմացած նայեցինք 5-րդ փողոց կոչվածին, մեր աչքերը ասես
միայն հիմա բացվեցին, այդպես նայելու ու այդպես տեսնելու համար։ Իսկ մինչ այդ մենք
տեսանք նրանց։ Մեր 5-րդ փողոցը քանդված էր (նոր գազամուղ էին տանում դեպի պողոտա),
նրանք ստիպված շուտ իջան տաքսուց, մի հարյուր մետր պետք է ոտքով գնային, և մեզ
չգիտես ինչու թվաց, որ դա Մարտին Սահակյանի անցնելիք ամենաերկար ճանապարհն է։ Նաև
ամենադժվար ճանապարհը։ Բայց նախքան ճանապարհների երկարության ու դժվարության և
ընդհանրապես ճանապարհների մասին մտածելը, նայում էինք մենք նրանց ու թեև երկուսից
միայն մեկին էինք ճանաչում՝ Մարտինին, իսկ մյուսին՝ կնոջը, տեսնում էինք առաջին
անգամ, վրան էլ ոտքից գլուխ գրված էր՝ այն տեղերից է, որտեղ 5-րդ փողոցի անունն
անգամ չպիտի լսած լինեն, մենք նայում էինք մեզ քաջ ծանոթ Մարտին Սահակյանին ու
թվում էր, նրան առաջին անգամ ենք տեսնում, նայում էինք այդ անծանոթ կնոջը ու թվում
էր, լավ գիտենք նրան, նա էլ մեր փողոցի մասին մտածելուց բացի, այլ բան չի արել
կյանքում։ Իջան նրանք մեքենայից ու քայլեցին կողք-կողքի՝ մեր հետաքրքրասեր
լուսամուտների տակով, մեր կիսաբաց դռների առջևով, ամեն ինչ տեսած ու ամեն ինչ հիշող
մեր փողոցով, և այն, ինչը առանձին-առանձին դեռ ոչ ոք չգիտեր, բոլորս միասին արդեն
գիտեինք։ Քայլում էին նրանք՝ մեր արթնացած հիշողության, մեր քննախույզ հայացքների
միջով, դեպի սև քարից տունը, որին դեռ չէինք հասցրել նոր հայացքով նայել ու
զարմանալ մինչև հիմա մեր չտեսածի համար, և ով նայում էր նրանց, կարող էր ասել, որ
այդ կինը մեր Մարտինի կինը չէ (որին մինչև հիմա չէինք տեսել), թեև նրանք ոչ
պատահաբար են հայտնվել կողք-կողքի, ոչ էլ ժամանակավորապես, որ սերը կամ նույնիսկ
մեղքը չի միացրել նրանց, թեև, մյուս կողմից էլ, կարծես թե՛ սեր կար, թե՛ մեղք։
Առանձին-առանձին, այո, մենք դեռ չգիտեինք, թե ինչը, բայց մենք նայում էինք, մենք
տեսնում էինք և բոլորս միասին հասկանում, որ նրանց կողք-կողքի դրել ու մեր փողոցն է
հասցրել մի ուրիշ բան, ավելի մեծ բան, նույնիսկ ահավոր բան, որի մեջ եթե անգամ
պատահականություն էլ կա, ապա այնպիսին, որ հավասար է օրինաչափության, իսկ եթե նաև
սեր ու մեղք, ապա այնպիսի սեր ու մեղք, որոնց մասին առաջին անգամ ենք լսում, որոնց
խորությունը չափել դեռ չգիտենք, որոնց իսկական անունը նոր պիտի սովորենք։ Մարտինը
անճանաչելի էր դարձել, անծանոթ կինը թվում էր ծանոթ, գնում էին նրանք կողք-կողքի, և
մենք, որ տեսել էինք, թե այդ երկուսն ինչպես իջան մեքենայից, որ տեսնում էինք՝
մեքենան մեր նեղլիկ փողոցում դժվարությամբ է շրջադարձ կատարում, դեռ չի գնացել, այն
տպավորությունն էինք ստանում այդ երկուսին նայելով, որ նրանք մի քանի վայրկյան առաջ
չեն սկսել քայլել, այլ քայլում են երեկվանից, անցյալ տարվանից, գուցե մինչև անգամ
իրենց ծննդյան օրից և գուցե նույնիսկ է՛լ ավելի վաղուց։ Ով էլ լիներ մեր փոխարեն,
եթե ուներ սուր աչք, մի քիչ ցավող սիրտ, մի քիչ էլ տեղյակ լիներ այդ տան
պատմությանն ու Մարտինի մոր՝ Սիրանույշի վերջին մի քանի օրվա իրարանցմանը, կմտածեր,
որ Մարտին Սահակյանը, անծանոթուհուն կողքը գցած, մինչև մեր 5-րդ փողոց է քայլում
առնվազն այնտեղից, որտեղ գտնվում էր դեռ երեկ, որտեղ երեկ նրան գտել էր մեր
ուղարկած հեռագիրը, և որ նա, իրոք, ոտքով է անցել այն ամբողջ ճանապարհը, որը
իրականում կտրել է ժամանակակից ռեակտիվ ինքնաթիռներով ու արագընթաց մեքենաներով։
Նայում էինք նրա կողքից քայլող կնոջը, որի մասին ոչինչ չգիտեինք ու չէինք
պատկերացնում, որ Մարտինը թեկուզ մի քայլ առանց նրա գցած լինի։ Թվում էր, այդքան
երկար ճանապարհ, այդքան դժվար ճանապարհ հնարավոր է անցնել միայն այդ կնոջ
ուղեկցությամբ։ Մեր 5-րդ փողոցով չքայլեին նրանք, որի ամեն մի թիզը անգիր գիտեինք,
կհավատայինք, որ մեր աչքերը խաբում են մեզ, ոչ թե չոր ասֆալտ է նրանց ոտքերի տակ,
այլ թանձր, կպչուն ձյութ։ Եվ չէինք զարմանա, եթե նրանց ոտքերի հետ ձյութի անունից
խոսող կարծր ասֆալտը հանկարծ փափուկ խմոր դառնար, և նրանք քայլեին մինչև ծնկները
թաղվելով։ Դժվար էր միանգամից գուշակել, թե ինչ պիտի պատահեր թեթևամիտ Մարտինին, որ
նա միանգամից այդքան ծանրանար, դժվար էր պատկերացնել, որ սլացիկ ու գեղեցիկ
անծանոթուհին նույնպես կարող է այդքան ծանր լինել։ Դժվար էր գուշակել, դժվար էր
պատկերացնել, բայց ի՞նչ կարող էինք անել՝ այդ էինք տեսնում։ Մեր փողոցի ասֆալտի
կարծրությանը վստահ էինք, ուրեմն, գաղտնիքը նրանց մեջ էր։ Մեր խորաթափանցությունը,
ինչքան էլ քչից-շատից տեղյակ լինեինք դեպքերին, երկրորդական էր, գլխավորը նրանց մեջ
էր, որ հարյուր մետրը անցնում էին որպես հարյուր կիլոմետր, հազար կիլոմետր։ Որպես
ոչ միայն երեկ ու այսօր, այլև ամբողջ կյանքում անցած ճանապարհի շարունակություն։ Եվ
ոչ միայն սեփական, այլև նախնիների՝ տասնամյակներ ու հարյուրամյակներ առաջ անցած
ճանապարհների շարունակություն։ Այդ պահին էլ մեր հայացքը վերջապես սև քարից տունն
էլ առավ իր մեջ, և մեր աչքին ներկայացած կերպարանափոխությունը ապշեցրեց մեզ։ Վասակ
Մնացականյանը, երկու տուն այս կողմ, իրենց շեմին կանգնած, ձեռքերը անդրավարտիքի
գրպաններում, օրորվելով կրունկներից դեպի թաթերը ու թաթերից դեպի կրունկները,
մտածեց. «Այս ե՞րբ պառավեց հպարտ, գոռոզ իշխանուհին, ե՞րբ պառավեց, չիմացանք», և
նրա պատկերավոր միտքը բոլորիս հասավ։ Ավելի քան յոթանասուն տարի առաջ կառուցված այդ
տունը, որ ոչ մի անգամ չնորոգվելով, ժամանակի հետ անհավասար պայքարում սկսել էր
խարխլվել, որ սկսել էր փոքրանալ, խեղճանալ արդեն վաղուց՝ տարեց-տարի մեր նորոգվող
կամ բոլորովին նոր կառուցվող տների հպարտ կեցվածքի առաջ, մեր աչքում խարխլվեց այդ
պահին, փոքրացավ ու կուչ եկավ այդ պահին. մեր նոր տներն ու հեռվում՝ պողոտայում,
կանգնած բարձրահասակ հսկաները ասես այդ պահին խոյացան բոլոր կողմերից, ասես այդ
պահին վրա տվեցին բոլոր կողմերից, և սև տունը չդիմացավ նրանց գրոհին։ Գուցե նա
դեռևս որոշ բան ներկայացնում էր իրենից, ասենք ճարտարապետական արժեք, հենց թեկուզ
միայն նախշազարդ պատշգամբն ամեն ինչ արժեր, բայց դա այն պատշգամբն էր, ուր
Սիրանույշը ոտք չէր դրել երևի արդեն պատերազմի ժամանակներից, որովհետև թեքված, առաջ
եկած պատշգամբը վաղուց էր սպասում այն միամիտին կամ հիմարին, որի հետ որևէ ձախողակ
անցորդի գլխին շուռ կգար։ Մարգարիտ էլ լիներ այդ տունը, հիմա փոշու մեջ ընկած
մարգարիտ էր, տրորված, ոտնակոխ մարգարիտ, և մենք չլինեինք, ուրիշը լիներ մեր տեղը,
տեսներ այդ տունը ու տեսներ այդ երկուսին, կասեր, որ նրանք այնտեղ են գնում, մեր
փողոցում նրանց համար այլ տեղ չկա։ Ինչ-որ բանը, որ մեզ ստիպում էր այդպես զգալ, որ
պիտի ստիպեր այդպես մտածել և նրանց առաջին անգամ տեսնողին, ինչ-որ բանը մեր մեջ
չէր, այլ նրանց։ Շատ էլ թե Մարտին Սահակյանը, մորից, տատից և էլ չգիտենք թե ումից
ժառանգած իր մի քիչ անկախ, մի քիչ արհամարհական կեցվածքը հիմա էլ էր պահպանում, շատ
էլ թե նրա ուղեկցուհին քայլում էր երիտասարդ, իր հմայքների գինն իմացող կնոջ
ինքնավստահությամբ և գեղեցիկ գլուխը ոչ մի անգամ չթեքեց մեր միամիտ, քաղքենի,
սնապարծ ու բարեհոգի տների կողմը, նրանց վրա խարան կար, ինչ-որ բանը իր հետքը թողել
էր նրանց վրա։ Առանձին-առանձին երկուսի վրա ու երկուսի վրա միաժամանակ։ Այդ
տեսնելու համար Հայկարամ Թորգոմյանին պետք չեկավ նույնիսկ ակնոցը։ Նա իր ծառերի մոտ
էր իջնում առանց ակնոցի և իր ծառերի տակ կանգնած, ինչպես միշտ կարծես շուրջը
չնայելով, ինչպես միշտ տեսավ ամենակարևորը։ «Նրանք իրարից հեռու չեն կարող փախչել,
բայց ավելի մոտենալ էլ չեն կարող։ Լծկանների պես»,— ասաց Հայկարամ Թորգոմյանը, և
մենք էլ այդ տեսանք։ Գնում էին նրանք, նայում էինք մենք նրանց ու իսկապես տեսնում՝
ինչ-որ մի ուժ նրանց ընտրել է աշխարհի բոլոր կանանց ու տղամարդկանց միջից և դրել
կողք-կողքի, բայց ինչ-որ բան էլ դրել նրանց արանքում։ Նայում էինք մենք նրանց ու
տեսնում, որ բացի իրենց ճանապարհորդական թեթև պայուսակներից, նրանք տանում են նաև
մեկ այլ բեռ, որը չեն կարող կիսել։ Բեռ, որ կիսվելուց չի թեթևանա, պարզապես մեկն
էր, կդառնա երկուսը, իսկ առանձին-առանձին նրանցից և ոչ մեկը չի դիմանա այդ
ծանրությանը, չի քաշի։ Եվ նրանք քաշում էին երկուսով, իրար կապվում այդ բեռով։ Մենք
տեսնում էինք, որ նրանք սովորական լծկաններ չեն, ավելին, տեսնում էինք, որ մինչև
այդ բեռի տակ մտնելը նրանցից և ոչ մեկը լծկան չի եղել, նայում էինք նրանց հպարտ
գլուխներին, նրանց հպարտ պարանոցներին և, մեր դռների մեջ կանգնած, մեր
լուսամուտներից կախված, մտածում, որ եթե անգամ Մարտինը երեկ, մյուս օրը, այն մյուս
օրը համբուրել է այդ կնոջ պարանոցը, որ եթե անգամ այդ կինը երեկ, մյուս օրը, այն
մյուս օրը թևերը գցել է Մարտինի պարանոցով, հիմա նրանց պարանոցներին ոչ թե կրքոտ
համբույրների հետքեր կտեսնենք, այլ լծասարքի խարանը՝ խորն ու անջնջելի խարանը։
Գնում էին նրանք իրիկնադեմի երկարած ստվերների միջով, և մեր փողոցի փոշին,
գումարվելով այն ճանապարհների փոշուն, որոնք նրանք ոտքով չանցնելով հանդերձ ոտքով
էին անցել ու այն ճանապարհների փոշուն, որոնք ուրիշներն էին անցել տասնամյակներ ու
հազարամյակներ առաջ, բայց որը նրանց վրա էր իջնում, կնոջ մարմնից ջնջում էին
Մարտինի համբույրներն ու շոյանքները, Մարտինի շուրթերից ու ափերից՝ կնոջ համն ու
կրծքերի ուռուցիկությունը, կամ էլ, ընդհակառակը, բոլոր տարիների ու ժամանակների
փոշիները, գումարվելով մեր փողոցի փոշուն, զմռսում էին նրանց սիրո հետքերը, որպես
այրող հիշողություն, որպես կսկծացող վերք թաքցնում, պահում նրանց վրա ընկած բեռան
տակ։ Մեծ, ծանր բեռան տակ, որ ծածկելու է, ճզմելու ամեն ինչ, տեղ չթողնելով որևէ
այլ բանի համար։ Այնքան մեծ ու այնքան ծանր, որ եթե քաշելը, տանելը դժվար է,
ազատվել, թոթափելն անհնար պիտի լինի։ Եվ երբ նրանք մոտեցել էին սև տան երկարած
ստվերին, մենք մտածեցինք. այդպես կողք-կողքի նրանք քայլելու են ամբողջ կյանքում,
այդպես ուս-ուսի ամբողջ կյանքում քաշելու են իրենց բեռը, այսուհետև ցանկության
դեպքում էլ անկարող հեռանալ իրարից (լծկանների պես), ամենակրքոտ ցանկության դեպքում
էլ այսուհետև անկարող ավելի մոտենալ իրար (լծկանների պես, լծկանների՜ պես)։ Այդպես
մտածեցինք, որովհետև նշան կար նրանց վրա։ Ինչ-որ ուժը, որ նրանց էր ընտրել աշխարհի
բոլոր կանանց ու տղամարդկանց միջից, ընտրել էր համաձայն այն նշանի, և մենք էլ այն
տեսանք։ Տեսանք չհավատալով։ Մտածեցինք՝ ամբողջ փողոցով, մեծից-փոքր, այր ու կին,
կամ մի մարդու պես հարբած ենք, կամ զառանցում ենք։ Տեսիլք էր, իսկական տեսիլք։
Ծանոթ պատկեր էր, առաջին անգամ չէր Մարտին Սահակյանը, մի թեթև պայուսակ ձեռքին,
տարին մեկ անգամ իրենց տանը մոտենում, և մեզ հանկարծ թվաց... ոչ, ոչ, բառիս բուն
իմաստով տեսանք, որ նա միշտ էլ եկել է այդ կնոջ ուղեկցությամբ։ Փորձեցինք սթափվել,
պատկերացրինք Մարտինին այն ժամանակներում, երբ դեռ մեր փողոցում էր ապրում ու,
բնական է, տուն էր վերադառնում ամեն օր, և նորից այդ կինը նրա կողքին էր։ Ուզում
էինք մենք այդ թե ոչ, բայց ինչպես էլ պատկերացրինք Մարտինին՝ դեռևս պատանի, դեռևս
երեխա, այդ կինը նրա կողքից չէր հեռանում։ Խաղում էր Մարտինը մեր փողոցի փոշիների
մեջ, թե դպրոց գնում ու գալիս, ուսանող դարձած՝ համալսարանից էր վերադառնում, թե
ինչպես հիմա տարին մեկ անգամ մորը տեսնելու գալիս, այդ կինը նրանից անբաժան էր՝
սկզբում փոքրիկ, թիզուկես աղջնակ, ապա հասուն օրիորդ դարձած և, վերջապես, իր
ներկայիս կերպարանքով։ Ուրեմն, զարմանալի չէր, որ հենց առաջին հայացքից մեզ ծանոթ
թվաց։ Պարզապես սկզբում տեսել էինք նրա վրայի նշանը, գլխի չընկնելով, թե ինչ ենք
տեսնում, ապա հասկացանք ու մի պահ անգամ չկասկածեցինք, որ առնվազն նրա շունչը միշտ
թևածել է Մարտինի վրա, նրա անգո-գոյությունը մշտապես կախված է եղել սև տան գլխին։
Ոգի էր այդ կինը, շող, թե անեծք, բայց միշտ ուղեկցել է Մարտինին, միշտ սև տան վրա
եղել։ Հիմա էլ վերջապես միս ու արյուն է առել։ Ինչ-որ բան է պատահել, և նա
նյութականացել է։ Եվ պարզ էր մի բան, այդ կինն ու Մարտինը նույն նշանի տակ են, ջրի
երկու կաթիլի պես նման իրար։ Այդ կինը մեր Մարտինն էր, միայն թե կնոջ կերպարանքով,
մեր Մարտինը այդ կինն էր, միայն թե տղամարդու կերպարանք առած։ Եվ արդեն պարզ էր, թե
ինչու սկզբում Մարտինը անճանաչելի փոխված թվաց։ Որովհետև նրա պատկերը, քանի դեռ այդ
կինը չէր նյութականացել, կիսատ էր։ Ինչևէ, երևի նույն կերպ էլ Մարտինին հանդիպելուց
հետո կնոջ պատկերն էր ամբողջացել։ Բայց նրան մինչ այդ չէինք տեսել, ոչինչ չէինք
կարող ասել։ Հիմա, իհարկե, շատ ավելին գիտենք։ Գիտենք, որ այդ կինը ամբողջ
կյանքում, նույնիսկ իր բեղմնավորման պահից, ինքն էլ այդ չիմանալով, դեպի այս տունն
էր ձգտում ու վերջապես հասավ։ Սև տունն էլ իր գոյության ողջ ընթացքում այս
այցելությանն էր սպասում։ Սպասել էր կառուցման օրից, երբ հիմքի առաջին քարն էր
դրվում, երբ բարձրանում էին պատերը, երբ բնակելի էր դարձել, երբ մեր փողոցի զարդն
էր ու հպարտությունը, սպասում էր և հիմա, երբ խնամքի կարոտ կիսաավերակ էր դարձել։
Սպասել էր, սպասում էր, չիմանալով, թե երբ ու ինչ տեսքով կկայանա այցելությունը և
ինչ կբերի իրեն՝ վերջնականապես կցնցի հիմքից, թե գոյատևելու օրհնություն կտա։
Ինչևէ, երբ վերջապես սև տունը բացեց դռները, իր մեջ առավ Մարտինին ու նրա
ուղեկցուհուն, մենք մտածեցինք՝ վերջ, այս անգամ արդեն միջին ճանապարհ չկա.
փոշեթավալ մարգարիտը կամ կշողշողա ամբողջ փայլով, կամ կանհետանա մեկընդմիշտ։ 

Երբ սկսեց աշխատել, շատ զարմացավ, որ չի զգում ինքն իրենից ակնկալվող
դիմադրությունը։ Ո՞րն է այդ փոփոխության պատճառը։ Թերևս առանց ջրի մնալու վախը կամ
կնոջ նկատմամբ ունեցած պարտավորությունը... Բայց գուցեև պատճառը աշխատանքի բնո՞ւյթն
է։ Հիրավի, աշխատանքը մարդուն օգնում է հաշտվել սուրացող ժամանակի հետ նույնիսկ այն
դեպքում, երբ այն աննպատակ է թռչում։ 

Մի անգամ «Միոբիուսի ժապավենը» նրան տարավ ինչ-որ դասախոսության։ Վայրը, ուր տեղի
էր ունենում այդ դասախոսությունը, ցանկապատված էր երկաթե ցածրիկ ու ժանգոտած
ցանցով, որից այն կողմ թափված թղթի կտորները, դատարկ տուփերը, անհայտ նշանակություն
ունեցող փալաս-փուլուսը բոլորովին ծածկել էին գետինը։ Նախագծողի խելքին ի՞նչ էր
փչել այստեղ վանդակապատ դնել... Եվ ասես տարակուսանքով լի նրա այդ հարցին
պատասխանելու համար հայտնվեց հնամաշ բաճկոնով մի մարդ, որը կռացավ երկաթե ցանկապատի
վրա ու մատներով քերեց... «Միոբիուսի ժապավենը» շշնջաց, թե այդ մարդը հագուստը
փոխած ոստիկան է։ Առաստաղին տարածվեցին անձրևաջրի սրճագույն հետքերը, որոնք շատ
խոշոր էին... Եվ այս իրադրության մեջ դասախոսն ասաց. «Աշխատանքի նկատմամբ
գերակշռության այլ ճանապարհ չկա, քան ինքը՝ աշխատանքն է։ Ոչ թե ինքնին աշխատանքն է
արժեք ներկայացնում, այլ աշխատանքով աշխատանքը հաղթահարելը։ Աշխատանքի ճշմարիտ
արժեքը կայանում է նրա ինքնաբացասման մեջ»։ 

Ականջ ծակող մի սուլոց լսվեց։ Մատները բերանը խցկած ինչ-որ մեկը պայմանական
ազդանշան էր տալիս։ Ավազով լի զամբյուղները դուրս քաշելուն ուղեկցող անհոգ
աղմուկ-աղաղակը փոսին մոտենալով աստիճանաբար լռեց։ Եվ զամբյուղները ցած իջան արդեն
կատարյալ լռության մեջ։ Տղամարդը զգաց, որ իրեն հետևում են, բայց պատին դիմելով
բղավելը հիմա ավելի անիմաստ էր, քան առաջ։ Երբ ավազի անհրաժեշտ քանակությունը
բարեհաջող քաշեցին վեր, լարվածությունը անցավ, և մթնոլորտն էլ ասես լիցքաթափվեց։ Ոչ
ոք ոչինչ չասաց, սակայն տպավորությունն այնպիսին էր, թե արդեն հասել են անհրաժեշտ
փոխըմբռնման։ 

Կնոջ վարքագծում նույնպես նկատելի փոփոխություն տեղի ունեցավ։ 

Մեր զրուցակիցն է քաղաքական մեկնաբան Լևոն Մարգարյանը։ 

— Պարոն Մարգարյան, հանրահավաքների շարք է սկսվում Ազատության հրապարակում, իսկ
դրանից առաջ էլ Նիկոլ Փաշինյանն առաջարկում էր համախմբվել և թույլ չտալ Սերժ
Սարգսյանի վերարտադրությունը։ Իշխանությունն ասում է՝ «ում ուզենք, վարչապետ
կնշանակենք, կհանենք ուրիշին կդնենք, ձեր ինչ գործն է»։ Ներկա փուլն ինչպե՞ս եք
գնահատում։ 

— Քաղաքականության ռադիկալացում: Գործ ունենք մի իրավիճակի հետ, երբ իշխանությունը
զբաղված է իր օրակարգով, պատրաստվում է հանուն Սերժ Սարգսյանի նախագծված
սահմանադրության ու պառլամենտական կոչվող համակարգի վերջնական անցմանը: Այլ բան
նրանց հիմա չի հետաքրքրում: Նույնիսկ այն, որ խորհրդարանական ընդդիմություն ԵԼՔ-ը
որպես այդպիսին իշխանության համար չի ապահովում իշխանություն-ընդդիմություն
երկխոսության կարևոր օղակի գործունեությունը: Ավելին, ԵԼՔ-ի ամենաշատ վարկանիշ
ունեցող գործիչը կամաց-կամաց ծռվում է դեպի արտախորհրդարանական հարթակ: Այդ
հարթակում էլ կրկին որևէ երկխոսության հնարավորություն չկա: Շաբաթ օրը տեղի ունեցած
հանրահավաքի հռետորաբանությունը, հարթակում կանգնած գործիչների կազմը թույլ են
տալիս դատել, որ գործ ունենք ռադիկալ դիսկուրսի հետ: Կդառնա այդ դիսկուրսն
իրականություն, թե ոչ, կախված է արդեն մարտավարական քայլերից: Բայց այն հանգամանքը,
որ իշխանությունը հիմա կենտրոնացած է բացառապես իր ներքին խնդիրների վրա ու ըստ
էության քաղաքական դաշտում ստեղծվել է վակուում, թույլ է տալիս ենթադրել, որ այդ
վակուումը կարող է լցվել ռադիկալ տրամադրություններով: Օրինակ, 2008-2012 թթ.,
ինչքան էլ կար իշխանություն-ընդդիմություն սուր հակասություն՝ հագեցած բավականին
ծանր ու երկուստեք ագրեսիվ հռետորաբանությամբ, բայց քաղաքական դաշտում վակուում
չկար՝ ՀԱԿ-ն այդ վակուումը լցնում էր ու տրանսֆորմացնում էր երկրում առկա
ընդդիմադիր տրամադրությունները: Հիմա այդպիսի ուժ չկա: Չկա, բայց իշխանությունները
փորձում են համառորեն ԵԼՔ-ին տեսնել այդ ուժի դերում: 

— Հնարավոր համարո՞ւմ եք այս փուլում ընդդիմադիրների համախմբում այն դեպքում, երբ
ընդդիմության դաշտում անգամ կարծիք է հնչում, թե Ազատության հրապարակում ատելության
քարոզ է տեղի ունենում։ 

— Ռադիկալ տրամադրությունների ակտիվացումը դնում է նոր սահմանագիծ, որից այն կողմ
որոշ ուժեր կանցնեն, որոշները չեն անցնի: Փորձը ցույց է տալիս, որ նույն ԵԼՔ-ում,
օրինակ, կան խմբեր, որոնք այդ սահմանագիծը չեն անցնի, կան խմբեր, որոնք կանցնեն:
Դժվար է ասել, թե օրինակ, այդ տրամադրությունների նյութականացման դեպքում
ընդդիմադիր գործիչներից ու ուժերից ովքեր կդիմանան ճնշմանը ու չեն միանա այդ
պրոցեսներին: 

Եթե ԵԼՔ-ին դնենք մի կողմ, ապա արտախորհրդարանական ճամբարում, բացառությամբ ՀԱԿ-ի,
մյուս խմբերն ու գործիչները, որոնց կարելի է անվանել հետծռական ալիքի գործիչներ,
ունեն համախմբման մեկ կարևոր առանցք ՝ մարգինալությունը: Իշխանությունն այդ
մարգինալությունը դիտարկում է որպես թուլացնող փաստարկ: Բայց մարգինալ խմբերի
առկայությունն ու ընդհանրապես մարգինալացման աճող դինամիկան ուղիղ ճանապարհ են դեպի
ռադիկալացում: Ինչ որ պահի այդ դինամիկան կարող է բերել նույն էֆեկտին, որ բերեց
2016-ի հուլիսին: 

— Հնարավոր համարո՞ւմ եք, որ Սերժ Սարգսյանը չի առաջադրվի վարչապետի թեկնածու։
Մամուլի տեղեկություններով՝ նա կդառնա պաշտպանության նախարար։ Որքանո՞վ է սա
իրատեսական։ 

— Մեծ հաշվով, թե որ պաշտոնում կհայտնվի Սերժ Սարգսյանը, այդքան էլ կարևոր չէ, քանի
դեռ նա մնում է ՀՀԿ նախագահի պաշտոնում, այն ՀՀԿ-ի, որի վերին էյշելոնն, ըստ
էության, կյանքով ու կարիերայով պարտական է հենց Սարգսյանին: Բայց եթե քննարկում
ենք Սարգսյանի վարչապետության հավանականությունը, ապա պետք է նշեմ, որ կան բավական
ցայտուն ինդիկատորներ այն մասին, որ հենց Սարգսյանն է լինելու վարչապետ:
Կառավարության գործունեության ստերիլիզացումը, որին հետևում ենք այս օրերին և որոնք
ամրապնդվում են օրենսդրական մի շարք նախաձեռնություններով, թույլ են տալիս
ենթադրել, որ ստեղծվում են կոմֆորտ պայմաններ ստվերային գործունեության սիրահար
Սարգսյանի համար: Պարզապես, Սարգսյանի վարչապետությունը ՀՀԿ-ն պատրաստվում է
մատուցել ոչ թե որպես ուժեղի հաղթանակ, այլ ՀՀԿ-ի կոլեկտիվ որոշում՝ Սարգսյանին
ուղղված խնդրանքի տեսքով: 

— Այնուամենայնիվ, ապրիլից հետո իշխանության գծած սցենարը հնարավո՞ր է դուրս գա
վերահսկողությունից։ 

— Արդեն նշեցի: Իշխանությունը համառորեն չտեսնելու է տալիս իր միջավայրից դուրս
տեղի ունեցողը: Լավագույն դեպքում հորիզոնում տեսնում են միայն ԱԺ ԵԼՔ
խմբակցությանը: Տեղի ունեցող մյուս պրոցեսներին անլուրջ են վերաբերվում: Այնքան են
կրկնել՝ իշխանությունը ձևավորվում է ընտրություններով բառակապակցությունը, որ իրենք
էլ են սկսել հավատալ այդ տրամաբանությանն ու դրանից դուրս ոչինչ չտեսնել: Այդ
տրամաբանության շրջանակներում, ցանկանում են ճանաչել միայն ԵԼՔ-ին: Բայց նույն
ԵԼՔ-ը արդեն քանիցս՝ թե ամբողջական, թե հատվածական տեսքով ցույց է տվել
արտախորհրդարանական պայքարի դրսևորումներ: Գոնե սա պիտի հասկացներ իշխանությանը, որ
նույնիսկ իրենց համար միակ ընդունելի ընդդիմություն ԵԼՔ-ն արդեն չի բավարարվում
խորհրդարանով: Բայց ինչպես տեսնում ենք՝ ապրիլին ընդառաջ վերադասավորումների
տեխնիկական պատրաստություններն այնքան շատ են, որ դրանցից բացի ուրիշ բաներով
զբաղվելու ժամանակ իշխանությունը չունի: Այս մոտեցումը՝ անլուրջ վերաբերվել առաջին
հայացքից իսկապես անլուրջ թվացող պրոցեսներին, քանիցս բումերանգի էֆեկտով վնասել է
իշխանությանը: 2013թ. նախագահական ընտրությունների ժամանակ, երբ համատարած ծաղրի էր
ենթարկվում Րաֆֆի Հովհաննիսյանը, 2015թ. սահմանադրական փոփոխություններից հետո, երբ
հանրապետականներին պատել էր տոտալ ինքնավստահության մշուշը, ու քաղաքական դաշտում
որևէ կարող քաղաքական ուժ այլևս չէին թողել: Երկու դեպքում էլ տեսանք, թե ինչ եղավ
հետո: 

Մարգինալ և ռադիկալ տրամադրությունները, անկախ դրանք ներկայացնող անձանցից, նրանց
ռեսուրսներից, ինդիկատոր են նրա, որ երկրում կա քաղաքական վակուում: Քանի անգամ այդ
վակուումի հետևանքներն իշխանությունը կրել է, բայց փաստորեն դասեր չի քաղել: 

Կանգառներում կամ փողոցի ուզածդ կետում ազատ մեքենա սպասողներից իր ուղևորին
Հարութը շուտ ջոկում է։ Նրանք, ովքեր ուրիշների գլխի վրայով սևեռուն նայում են
հեռուն, սպասում են «24»-ի, տարեց կանայք կանգնեցնում են միայն տաքսի, աղջիկների
հետ կանգնած տղերքը մագնիտաֆոնով ավտոմեքենան զգում են հեռվից, աղջիկներն ու ջահել
կանայք «Զապորոժեց» չեն նստում առհասարակ, հեռու ճանապարհ գնացողը, ջղագարը, ծաղիկը
ձեռքին սպասողը, թատրոն ու հյուր գնացողը «Զապո» չի նստի,— մնում են նրանք, ովքեր
ապահովությունը գերադասում են արագությունից, ավելորդ ռուբլին իրենց պահելը
շքեղությունից (կտան իրենց ուզած գինը), նաև շուկայից, խանութից ելած տարեց մարդիկ,
և բարեհոգի հարբեցողները, մեկ էլ նրանք, ովքեր այսօր էլ մի ռուբլով պրծան կանգառում
սրտաճաք մահից։ 

Շատ չէ, քիչ էլ չէ։ Այսքանի համար նա բզզացող իր բլոճը բանթողից հետո քշում է ուղիղ
քաղաքի սիրտը։ Հարութը լավ է հասկանում, որ այդպիսի մի մեքենայով վաստակելու
ամենահարմար ժամանակը կեսգիշերն է, բայց փողը նրան հետաքրքրում է այն պայմանով, որ
հանգիստը չխանգարի։ Եվ եթե օրը հաջող չստացվեց, չի էլ զոռի։ Կքշի տուն։ Իսկ եթե,
այնուամենայնիվ, պատահեց, որ փողի այնքան կարիք ունեցավ, որ ոչ մի բանով չի
փոխարինվի, եթե, մանավանդ, փողը պետք է մեքենան սարքին պահելուն, այդ դեպքի համար
նա ամենալավ ժամերը գիտի՝ առավոտյան 3-5-ը։ Այդ մեղքի ժամին տղամարդիկ սիրուհիների
անկողիններից դուրս են գալիս ծիրան-ծիրան, նրանք իրենցով տեսնում են փողոցը լցված,
օրվա 24 ժամից դուրս եղող այդ ժամերին նրանք շռայլ են չունեցողի պես, մեկի փոխարեն
տալիս են երեք և շտապելուց չեն նայում մեքենայի լավին ու վատին։ 

Իսկ սովորաբար Հարութը իր արտաժամը վերջացնում է յոթին-ութին։ 

Մեքենան քշում է բակ, մորն ու քրոջը վաղվա հացի փող է տալիս, սեղան է նստում, հետո
սեղանից տեղափոխվում է թթի ծառի տակ, քույրը բերում է գարեջրի քրտնած շշեր, հետո՝
սուրճը, հետո՝ էլի սուրճ, Հարութը խմում, ծխում է՝ մոծակներին մարմնի վրա անչար
ծեփելով, իսկ հարևանի 12-13 տարեկան տղաները եռանդով լվանում են նրա մեքենան։ Նրանք
այդ գործը կանեն հենց այնպես, հաճույքի համար, բայց Հարութը արտաժամի վաստակից
նրանց մեկ-երկու ռուբլի է տալիս ցուցում տալով. 

— Պաղպաղակ կերեք, տետրակ առեք։ 

Մի օր խմելով ընկա ու կյանքից հետ մնացի։ Հետ ընկածների խաժամուժի մեջ ինչ տեսակի
մարդ ասես կար։ Մեկը փիլիսոփա էր ու պնդում էր, որ կյանքը (մարդկային կյանքը նկատի
ուներ) Աստծո երազի մթագնած դրվագն է։ Եթե Աստված ուզենա հիշել իր երազը,
կապիկներից այս կողմ եղածը կմոռանա։ Ինչ մի հիշելու բան է, որ չմոռանա։ Մեկ ուրիշը
պարուսույց էր, ինքը չէր պարում, բայց բոլորին ստիպում էր, որ պարեն։ Ասում էր.
«Պարում ես, ուրեմն՝ ապրում ես»։ Մի չարաճճի երեխա կյանքից հետ էր ընկել
մանկապարտեզի վարիչի դեմ բռնություն գործադրելու և այնուհետև հրավիրված
ոստիկանության աշխատակիցներին քաշքշելու համար։ Արդյունքում երեխային հեռացրել էին
էլիտար մանկապարտեզից։ Խիստ համակրելի մի մարդ էլ հեռադիտակն աչքերին դրած դիտում
էր։ Հարցնում էին՝ ի՞նչ ես փնտրում։ Ասում էր՝ ապագա։ Պարզվեց՝ թուրք էր։ Ոչ էլ
պարզվեց՝ ինքն ասաց։ Մեկն էլ կար՝ տոհմածառի առևտրով էր զբաղվում։ Պատվիրատուի
տրամադրած տվյալներից, իր երևակայության շնորհիվ, այնպիսի տոհմածառ էր հորինում, որ
քեֆդ գալիս էր։ Թռչում էր պատերազմների վրայով, դավաճանության ու կոտորածների
վրայով, արյուն կուլ տալով ու անեծք արտաշնչելով, ամոթից մեռնելու փոխարեն
հպարտանալով, ճյուղից ճյուղ թռչելով, չքավորի ուսերին արքայական թիկնոց գցելով,
հասցնում էր արմատին։ «Դու արքայական տոհմից ես»,— ասում էր և տոհմածառը մեկնում
պատվիրատուին։ Հատկանշական է, որ կյանքին համընթաց քայլող հարյուր հայաստանցուց
իննսունինը ձեռք բերեց այդ տոհմածառերից։ Այսօր հայոց արքայական տոհմերից սերված
հայորդիները, աշխարհի քունջ ու պուճախներն ընկած, անտեղյակ ու միամիտ մարդկությանն
իրենց ազնվազարմությունն են քարոզում։ Հարգանք նրանց վեհ առաքելությանը։ 

Աղջիկը նամակ գրեց իր ընկերոջը։ Կարծում եմ, որ անձրև է գալիս։ Նա փորձեց թողնել
ծխելն ու խմելը։ Ուզում ես գնա՞լ։ Սե՛մ, բա՛ց պատուհանը։ Նա ստիպեց ամուսնուն
լվանալ մեքենան։ Պետրոսի հարևանը ցանկապատը կարմիր ներկեց։ Հայրս քոնից զիլ դեմք է։
Մերին բրոնզ տարավ, Պետրոսը՝ արծաթ, իսկ Ջեյնը՝ ոսկի։ Իգուասուն մե՞ծ երկիր է, թե՞
փոքր։ Ո՛չ Պիտեր Սմիթը, ո՛չ Մերի Բրաունը չէին կարող ընտրվել։ Գաղափար չունեին՝ ով
է դա գրել։ Ինչի՞ն ես նայում։ Ի՞նչ ես կարծում, ե՞րբ կկարողանաս գալ։ Նա մեքենա
գնեց, իսկ նրա եղբայրը` ընդամենը մոտոցիկլետ։ Պետրոսը և Մերին գրկախառնվեցին, ապա
դուրս եկան սենյակից։ Նա մազերը հարդարած պիտի լիներ, բայց ինչ-ինչ պատճառներով այդ
օրը չէր հարդարել։ Չէի կարողանում հասնել նրան, քանի որ չափազանց արագ էր վազում։
Այս նամակը Պետրոսից է և այն երեկ են բերել։ Նա մեծացել է Փարիզում՝ Ֆրանսիայի
մայրաքաղաքում։ 

Հակառակ բոլոր տոհմերի, մեր ազգությունն այս անգամ սկսվում է նախատատով։ Այդպես է
սովորեցրել պապս։ Մեր նախատատ Շուշանը հրեղեն սպիտակ ձիով է մտել գյուղ։ Գլուխը
տղամարդավարի փաթաթած է եղել չալմայով։ Մինչև ծնկները հասնող սապոգների մեջ նախշուն
կոթերով զույգ փշտովներ են խրած եղել, կողքերից՝ զույգ դաշույններ։ Նա սև
այծենակաճը ետ է տարել, ու կրծքին երևացել է բարուրած Խեչոն։ Երբ նա գյուղ է մտել,
այնտեղ եղել են մի քանի ցաքուցրիվ խրճիթներ։ Նախքան մյուս տոհմերի բնակություն
հաստատելը, նա գյուղի ամենալավ հողատարածությունները վերցրել է իրեն։ Այնքան է
վերցրել, որ Խեչոն տարիներ հետո ձմռան սկզբից յոթանասուն կովերի գոմաղբը, որպես
պարարտանյութ քթոցով շալակել, հանդի մյուս ծայրից լցնելով եկել է մինչև գոմերը, ու
գարունը նոր է բացվել։ Որքան որ Շուշան նախատատի հայտնվելն է եղել խորհրդավոր,
այնքան էլ՝ հեռանալը։ Երբ Խեչոն աշխատող է դարձել, Շուշան նախատատը մի գիշեր նստել
է իր սպիտակ ձին ու գնացել անվերադարձ։ 

Խեչոն՝ իր հողատարածություններից շատ հեռու հոսող գետից ժայռ ու դաշտեր փորելով,
վտակ է բերել, անցկացրել իր հանդերի միջով, տների ներքև փորփրել, հետազոտումներ է
կատարել, մինչև որ ջրաղացի համար ամուր, քարե սալիկներով ծածկված տեղ է ընտրել։ 

Հետո մի օր ուսանող Սերո հորեղբայրս ջրաղացի շուրջբոլորը ոսկու հանք է որոնած եղել,
ու պապս քթի տակ խնդմնդացել է։ 

Խեչոն անտառից տասնհինգ ոտնաչափ երկարություն ունեցող հսկա կաղնի է կտրել, շալակն
առած բերել, ջրաղացի համար «հոլուղ է շինել»։ Գետերի երկայնքով տներ է կառուցել՝
քարից ու կաղնուց, իրար կպած, թև թևի։ Ու պատերի մեջ քառակուսի, պատուհանների նման
անցքեր է թողել, որ հարսներն իրար հետ խոսեն, եղբայրները՝ իրարու հասնեն։ 

Մեծ օդայի դռան դիմացի պատի ճակատին ձվի դեղնուցով շաղախված կրով գրել. ԱՅՆ, ՈՐ
ՍՈՒՏ ԱՍԵ ԿԱՄ ՄԱՐԴՈՒ ԳԵՇ ԱՍԵ ԿԱՄ ՀՅՈՒՐԸ ԽԱՐԴԱԽԵ, ԱՅՆ ԻՄ ՈՐԴԻՆ ՉԼԻՆԻ։ 

Մի օր ծերացած Խեչոն տղաներին ու հարսներին հանդ է հանել, ու պարագլուխ անցնելով,
քոչարի է պարել։ Պարելուց հետո գնացել է ջրաղաց, քնել է ու էլ չի արթնացել։ Հետո
պապս քոչարիի մասին պատմելիս, Խեչոյի ասածին, թե. «Քոչարին ռազմական պար է»,—
ավելացնելու է. «Քոչարին չմոռանաք, մերոնք այնտեղ այդ պարը որպես առյուծի կաթ էին
ըմպում և հիշեք՝ Շուշան նախամոր գալստյան ժամանակ նրա սպիտակ ձիու պոչը արյունոտ
էր, ու նա գնաց այդ արյունը մզկիթների պատերին մաքրելու»։ 

Օգոստոսի երեսունի առավոտը (իսկ ավելի ճիշտ՝ սեպտեմբերի մեկի, ինչպես ցույց տվեցին
հետագա իրադարձությունները) մեր հերոսը փաստորեն դիմավորեց միաժամանակ երկու տարբեր
տեղում՝ սեփական տանը և անհայտ մի ծովափում։ 

Երեսնիվայր, ծնոտը բազուկին, նա պառկած էր սառը ավազի վրա։ Վաղ առավոտ էր, արթնացած
ճայերը սուր ճիչերով ակոսում էին վաղորդյան օդը։ Ափի երկարությամբ, ինչքան աչքը
կտրում էր, սփռված էին առափնյա մունջ ժայռերի խառը կույտեր, ծովը հանգիստ էր, իսկ
ճայերը, կանխագուշակելով հաջող որս, թռչում էին ջրին քսվելով։ 

Միևնույն ժամանակ, անհանգիստ շուռումուռ գալով անկողնում, նա բացեց աչքերը և, մի
քանի վայրկյան ոչինչ չհասկանալով, նայում էր առաստաղին, մինչև գիտակցությանը հասավ,
որ լսում է հեռախոսային զանգեր։ Լարն այնքան երկար էր, որ ցանկության դեպքում
հեռախոսը թևի տակ դրած կարելի էր զբոսնել բնակարանով մեկ, բայց նա երբեք նման
ցանկություն չէր ունենում։ Այդ թուլությամբ տառապում էր կինը, հատկապես սիրում էր
գիշերը հեռախոսը մահճակալի կողքին դնել։ Ինչ խոսք, դա պատճառաբանված թուլություն
էր, որովհետև, եթե հեռախոսի խելքին փչում էր զրնգալ ուշ գիշերին կամ վաղ առավոտյան,
ապա խոսափողը վերցնելու համար նախասենյակ էր ուղևորվում ոչ թե ամուսինը, այլ
ամենահաս կինը։ Այնպես որ, գիշերային զբոսանքներն ի վերջո ձանձրացրին կնոջը և նրան
հազիվ թե կարելի էր մեղադրել մեկ տասնյակ մետր հեռախոսալար շռայլելու համար։ Բայց
այդ առավոտ երկտեղանոց մահճակալի լավագույն կեսը դատարկ էր (կինը երեխաների հետ
գնացել էր ամառանոց), իսկ հեռախոսը զրնգում էր ուղիղ ականջի տակ։ Փոքր-ինչ զարմացած
նա մտածեց, որ քնահարամ անողը, ասես նախապես իմանալով, որ նա կծուլանա քարշ գալ
նախասենյակ, զանգահարելուց առաջ եկել, հեռախոսը դրել է մահճակալի կողքին. փաստը
մնում էր փաստ, որ հեռախոսը, կնոջ մեկնելու օրից ի վեր, գտնվում էր նախասենյակում։
Ինչևէ, այս ամենը նա մտածում էր ոչ թե որևէ բացատրություն գտնելու նպատակով, այլ
պարզապես ժամանակ էր շահում, հուսալով, որ զանգերը կդադարեն։ Բայց զանգահարողն
ավելի համառ էր, և նա ճարահատյալ բարձրացավ արմունկի վրա, փորսող տվեց դեպի
մահճակալի լավագույն կեսը, որը հասկանալի պատճառով սովորականի պես տաք չէր
(հետևաբար, ժամանակավորապես պայմանականորեն լավագույնը), մի կերպ ձեռքը հասցրեց
լսափողին, ականջին դրեց ու դժգոհ մրթմրթաց. — Լսում եմ։ 

Բայց զանգահարողը չխոսեց։ Մի քանի վայրկյան հապաղեց, ասես զանգահարել էր միայն
համոզվելու համար, որ հեռախոսին նա է մոտենալու, և համոզվելով, զգուշորեն (նրան
չգիտես ինչու այդպես թվաց) կախեց խոսափողը։ Որպեսզի քունը վերջնականապես չփախչի, նա
որոշեց մոռանալ այդ զանգն ու մեջքի վրա ընկնելով, երանությամբ փակեց աչքերը։
Իսկապես էլ զանգը մոռացավ, որովհետև իսկույն ևեթ հայտնվեց վերոհիշյալ ծովափում։
Սկզբում նա հանկարծակիի եկավ, հաջորդ պահին հիշեց մի րոպե առաջ տեսածն ու մտածեց,
որ դա երազի շարունակությունն է, իսկ ևս մի քանի վայրկյան անց մտածեց ավելի խելացի՝
երազի մասին խոսք չի կարող լինել, որովհետև ինքը քնած չէ։ Բայց, քնած թե արթուն, նա
նստած էր ծովափին և անհանգիստ ու տագնապած շուրջն էր նայում։ Սա անհերքելի էր։ Նա
բացեց աչքերը, հանգամանորեն ուսումնասիրեց ննջարանը, հետո իրեն՝ վերմակը
բարձրացնելով նայեց թավամազ կրծքին (ընդ որում, հիշեց Նեկտարին, որը բոլորովին
վերջերս, այդ տեսարանով հիացած, սարսափած ձևանալով բացականչել էր. «Աստվա՜ծ իմ,
որտե՞ղ դնեմ գլուխս»), գոհունակությամբ համոզվեց, որ ինքն այստեղ է՝ վերմակի տակ և
նորից աչքերը փակեց։ Ուզում էր այդ թե ոչ, երազ էր դա թե ոչ, վերջին հաշվով կարևոր
էր իրողությունը, իսկ իրողությունն այն էր, որ իրեն նորից գտավ ծովափում։ Այստեղ
ոչինչ չէր փոխվել. ծովն առաջվա նման խաղաղ ծփում էր, ճայերը ետ ու առաջ էին
թևածում, բարձրացող արևը տաքացնում էր գիշերվա ընթացքում սառած ավազը, բայց
այնուհանդերձ ծովափն արդեն ոչ միայն չէր հրապուրում նրան, այլև վանում ու
խրտնեցնում էր։ Մեղավոր էր մենակության զգացումը և չգիտես ինչպես ծագած
ենթադրությունը, որ տեղնուտեղը վերածվել էր համոզմունքի՝ այստեղ մարդկային ոտք չի
դիպել ու չի դիպչելու։ Ցավալի իրողությունը շռայլ գույներով լրացվում ու ամփոփվում
էր այն գիտակցությամբ, որ այստեղ սեփական կամքով չի եկել, նաև անհայտ է, թե ինչպես
է եկել։ 

Փարիզում բացվել է Զաբել Եսայանի անվան ճեմուղին։ 

Կանանց միջազգային օրվա կապակցությամբ Փարիզի քաղաքապետ Անն Իդալգոյի և Ֆրանսիայում
ՀՀ դեսպան Վիգեն Չիտեչյանի ներկայությամբ քաղաքի Հանրապետության պողոտայի և Տլիմսեն
ու Սպինոզա փողոցների (20-րդ և 11-րդ շրջաններ) հատման կետում գտնվող ճեմուղին
անվանակոչվեց անվանի հայ կին գրող, մարդու իրավունքների ակտիվիստ Զաբել Եսայանի
անունով, հայտնում է Արցախպրեսսը: 

Զաբել Եսայանի անվան ծառուղի բացելու մտադրության մասին Իդալգոն հայտարարել էր
դեռևս անցյալ տարի՝ Սերժ Սարգսյանի՝ Ֆրանսիա կատարած պաշտոնական այցի ընթացքում: 

Ցուցանակի վրա նշված է՝ «Զաբել Եսայան. 1878-1943. հայ կին գրող, մարդու
իրավունքների ակտիվիստ»։ 

Ճեմուղու բացմանը ներկա էին Փարիզի քաղաքապետ Անն Իդալգոն, Միջազգային
հարաբերությունների և Ֆրանկոֆոնիայի հարցերով փոխքաղաքապետ Պատրիկ Կլագմանը,
Ֆրանսիայում ՀՀ արտակարգ և լիազոր դեսպան Վիգեն Չիտեչյանը, Փարիզի 20-րդ շրջանի
ղեկավար Ֆրեդրիք Կալանդրան, Փարիզի 11-րդ շրջանի ղեկավար Ֆրանսուա Վուլինը: 

Զաբել Եսայանը նախկին դարասկզբի անվանի հայ գրող, հրապարակախոս և թարգմանիչ է:
Եսայանը հրատարակել է հոդվածներ՝ նվիրված գրականության ու արվեստի հարցերին,
կատարել թարգմանություններ։ Հայ գրականության մեջ բարձրացրել է կնոջ դերին առնչվող
հարցեր: 

Պաշտոնական վիճակագրության համաձայն՝ այս տարվա հունվարին արտաքին
առևտրաշրջանառությունն էական աճ էր արձանագրել: Արդեն տեղեկացրել էինք, որ
արտահանումը հունվարին, նախորդ տարվա նույն ժամանակահատվածի համեմատ, աճել էր 45.2,
իսկ ներմուծումը՝ 48.9 տոկոսով: 

Նշենք, որ արտահանման ոլորտը Հայաստանի կառավարությունը համարում է տնտեսական աճ
ապահովելու հենասյուներից մեկը: Ազգային վիճակագրական ծառայության հրապարակած նոր
տվյալներից պարզ է դառնում, թե որ ոլորտների հաշվին է հունվարին ապահովվել
արտահանման ցուցանիշների աճը: 

Եվ այսպես, հունվարին Հայաստանից արտահանվել է 176.7 մլն դոլարի ապրանք,
ներմուծվել՝ 327.5 մլն դոլարի: 

Արտահանման մեծ տեմպերն ապահովվել են առաջին հերթին հանքահումքային ոլորտի հաշվին՝
60 մլն 218.6 հազար դոլարի հանքահումքային արտադրանք է հունվարին արտահանվել
երկրից: 

Հաջորդում է պատրաստի սննդի արտադրանքի արտահանումը՝ 32 մլն 329.9 դոլար: Ընդ
որում, նշենք, որ պատրաստի սննդի արատադրանքի մեջ են մտնում նաև կոնյակն ու գինին,
ծխախոտը: 

Հաջորդ ոլորտը, որտեղ արտահանման մեծ աճ կա, հետևյալն է՝ թանկարժեք և կիսաթանկարժեք
քարեր, թանկարժեք մետաղներ և դրանցից իրեր. հունվարին արտահանվել է 31 մլն 530.9
հազար դոլարի արտադրանք: 

Ոչ թանկարժեք մետաղների և դրանցից պատրաստված իրերի արտահանումը կազմել է 18 մլն
819.3 հազար դոլար, իսկ մանածագործական իրերինը՝ 14 մլն 537.3 հազար դոլար: 

Ներմուծման ոլորտում հետևյալ պատկերն է՝ պարզվում է, որ նույն հունվար ամսին
Հայաստան ներմուծված հանքահումքային արտադրանքի ծավալերն ավելի մեծ են եղել, քան
արտահանվածը: Այսպես, հունվարին Հայաստան ներմուծվել է 63 մլն 818.7 հազար դոլարի
հանքահումքային արտադրանք: Այս ոլորտին հաջոդրում է մեքենաների, սարքավորումների և
մեխանիզմների ներմուծումը՝ 50 մլն 724.4 հազար դոլար: 

Նույն ժամանակահատվածում Հայաստան ներմուծվել է 25 մլն 370.7 հազար դոլարի պատրաստի
սննդի արտադրանք, 28 մլն 201.5 հազար դոլարի թանկարժեք և կիսաթանկարժեք քարեր,
թանկարժեք մետաղներ և դրանցից պատրաստված իրեր, 24 մլն 210.4 հազար դոլարի քիմիայի
և դրա հետ կապված արդյունաբերության ճյուղերի արտադրանք: 

ԱՊՀ երկրներից Հայաստանի խոշոր առևտրային գործընկերը Ռուսաստանն է, Եվրամիության
երկրներից՝ Բուլղարիան, Գերմանիան, Իտալիան, այլ երկրներից՝ ԱՄՆ-ն, Արաբական
էմիրությունները, Շվերյցարիան, Չինաստանը, Իրանը: 

Երեք զինծառայող բեկորային վիրավորում է ստացել. պատասխան գործողություն է
իրականացվում։ 

Հուլիսի 7-ի առավոտվանից սկսած հակառակորդը արցախա-ադրբեջանական հակամարտ զորքերի
շփման գծում խախտում է հրադադարի պահպանման ռեժիմը՝ օգտագործելով ինչպես հրաձգային
զինատեսակներ, այնպես էլ Դ-30 և Դ-44 տիպի հրանոթներ, տարբեր տրամաչափի ականանետեր
ու նռնականետեր: Ինչպես տեղեկացրին ԱՀ պաշտպանության նախարարության մամուլի
ծառայությունից, ադրբեջանական զինուժի արկակոծության արդյունքում՝ տարբեր աստիճանի
բեկորային վիրավորումներ են ստացել ՊԲ զինծառայողներ Ռոբերտ Նովրուզի Գասպարյանը
(ծնվ. 1969թ.), Համբարձում Կարապետի Հարությունյանը (ծնվ. 1997թ.) և Վահե Գագիկի
Բադալյանը (ծնվ. 1998թ.): Հակառակորդի նախահարձակ ակտիվությունը ճնշելու համար ՊԲ
առաջապահ զորամասերն իրականացնում են պատասխան գործողություններ: Առաջնային գծում
իրավիճակի ապակայունացմանն ուղղված գործողությունների ողջ պատասխանատվությունը
կրում է Ադրբեջանի ռազմաքաղաքական ղեկավարությունը: 

Հունվարի 7-ից 13-ն ընկած ժամանակահատվածում արցախա-ադրբեջանական հակամարտ զորքերի
շփման գծում հակառակորդը հրադադարի պահպանման ռեժիմը խախտել է շուրջ 200 անգամ՝ հայ
դիրքապահների ուղղությամբ արձակելով ավելի քան 2000 կրակոց: 

Բացի հրաձգային զինատեսակներից, ադրբեջանական զինուժը առաջնագծի տարբեր
հատվածներում կիրառել է նաև խոշոր տրամաչափի գնդացիրներ և դիպուկահար հրացաններ: 

ՊԲ առաջապահ զորամասերը շարունակում են վստահորեն իրականացնել իրենց առջև դրված
մարտական խնդիրը՝ անհրաժեշտության դեպքում դիմելով նաև պատասխան գործողությունների:

Խոստացել էր երեխային սպանել հենց ծնվի։ Ծննդկանին ազատելու համար պիտի ստանար
երեսուն ձու՝ կեսը հնդուշկի, թեև նրա տատմերությունը միշտ արժեցել է հավի տասը ձու,
և այն հայհոյանքները, որ ստանում է երեխան հետագայում, եթե անկարգ է։ («Ես քու
տատմերը...»,— հայհոյում են համոզված՝ ում ձեռքն առաջինը դիպավ նորածնին, նրա
հատկանիշներն էլ ժառանգելու է)։ Պտուղը վերացնելն ավելի թանկ էր՝ կանաչ շալ կտորը,
որ ստացավ այն օրը, երբ աղբյուրի գլխին հավաքված կանանց մեջ Նախշունը երկտակվեց,
ծունկը խփեց գետնին ու ցավից մզզաց։ Կանանցից երկուսը նրա թևերն ընկած քռքաշ տարան
տուն, իսկ պատշարի կնիկ Բավականը մի քանիսին, այդ թվում և Սաթոյին, աչքունքով
հասկացրեց, որ իր հետևից գնան։ Երբ ծննդկանի ցավերը թողնում էին, Սաթոն արանքում
իրեն գցում էր դուրս։ «Հը՞»,— ձնով սառած ձեռքերը շփելով սպասողական նայում ու
հայացքով լռությունը թրատում էին դռան մոտ խմբված կանայք։ «Չէ»,— նետում ու կրնկի
վրա հետ դառնալով ներս էր մտնում, մի կում խնձորի օղի գցում, ոտքով ցան լցնում
թոնիրը ու աչքերը կսկծացնող ծխից կկոցելով՝ գոռում դռան մոտ կանգնածներին. «Երդիկը
բացեք»։ «Լուսինը կխփի ծննդկանին»,— արձագանքում էին դրսից։ Սաթոն ծխից քխկալով ու
ջրակալած աչքերը սրբելով մոտենում էր ծննդկանին։ «Ձիավոր» ա,— բացատրում էր
տանջանքից նվաղած կնոջը,— մի քիչ էլ սպասենք, թե չեկավ, ձեռքս կմտցնեմ կուղղեմ»։
Վերմակը տպտպացնում էր կնոջ ոտներին, ճակատը շոյում ու աչքերի մեջ նայելով հոգոց
հանում. «Մեր ցավն ա՝ պիտի տանենք. ո՞ւմ վրա մուննաթ գանք»։ Թունդ օղին, որ տվել
էին նրան ձեռքերը լվանալու համար, գնալ-գալու արանքում արդեն կես էր արել ու
հիշելով վերցրած կանաչ շալ կտորը՝ մտածում էր, որ եթե խոսքի տերը չլինի, կանայք
իրեն կսպանեն։ Շալ կտորը մի քանի ամիս առաջ Հարութն էր բերել կոշկակարի կնոջ
խնդրանքով, որ սինու մեջ դրած տանի որդու նշանածին, բայց ծննդկանին խղճալով՝
կոշկակարի կինը համաձայնել էր տալ հենց զրույցի պահին, երբ գյուղի կանայք նոր էին
սկսել համոզել, իսկ դերձակը կես օրում բուռդիկ էր կարել, որ Սաթոն հանկարծ
չփոշմանի։ Հետագայում իննսունն անց Սաթոն հարազատներին ու հիշողությունը կորցրած,
իր տարրալուծված գիտակցության մեջ ապրածից կպահի միայն այդ կանաչ բուռդիկը և գյուղը
տակնուվրա անելով կփնտրի այն. «Բուռդիկս... ո՞վ տարավ, ո՞ւմ տվիք...»։ Մարդիկ
կասեն. «Սնդուկիդ մեջ նայի... անկողնու ծալքերում...»։ «Է՜, միամիտ հայ ժողովուրդ,—
կբացականչի Սաթոն՝ տունն ու գյուղը տակնուվրա անելով,— գնա՜ց... թռա՜վ բուռդիկը,
Էրիվանի ճամփին ա... Հարութի սելի մեջ... Գողացան-տարան, էլ ի՞նչ»։ Իսկ այն
ժամանակ՝ Զավենի հացատան տաք ալրահոտի ու քչփչոցի մեջ կանայք առաջարկել էին՝ փորից
ազատվել է պետք։ Ինքն էլ համաձայն էր. «Էրեխու զորությունն ի՞նչ ա, ձեռդ սեղմեցիր
քիթբերնին՝ խեղդված ա»։ — Բայց երբ տեսավ, որ ծնվողը մենակ չէ՝ պտուղը զույգ է,
հասկացավ, որ իր ուժերից վեր է։ Եթե մեկը լիներ, էլի ոչինչ, մորը կասեր՝ մեռած
ծնվեց,— էդպիսի՞ կյանքեր են անցել ձեռի տակով. կյանքումահ դասդասելով գնում է։ —
Քանի՜ անգամ... վերջերս էլ էն եթիմ-անտերին օգնեց՝ դարբնի թերհաս աղջկան։ Մի շաբաթ
իր տանը պահեց. թրիքը լցնում էր դույլերը, ասում էր՝ տա՛ր, թափի պասմի վրա, որ
վիժեր։ «Ո՞ւմ ա պետք ժառանգը, որ անընդհատ պիտի հիշեցնի քո ստորացման մասին»,—
համոզում էր աղջկան։ Բայց երևի դույլերն էնքան էլ ծանր չէին։ Ինչ խմեցրեց, ինչ
կերցրեց՝ ճար չեղավ... երկու գիշեր էլ երկանք դրին փորին. ողնաշարը ճթճթում, մեջքի
ոսկորները փխլվում էին, բայց պտուղը չէր պոկվում։ Հետո պղտոր արնաջրերը հոսեցին.
վիժեց, էլի սրա նման յոթ ամսական... առողջ պտուղ էր, տղա՛... դարմանի վրա ընկած
ղժում էր, ինքը չէր մոտենում, պորտը չէր կտրում։ Երկու ժամ ղժաց, ձենն աշխարհը
բռնել էր, բայց չէր մեռնում։ Ինքը փախել, մտել էր գոմը՝ մորն ու իր վիժածը
երես-երեսի թողած... Գոնե կարգին եղանակ լիներ, Հարութը կօգներ՝ Էրիվան, Բայազետ,
Արան, մի տեղ մի անզավակ ընտանիք կգտներ՝ կտային, բայց հիմիկվա նման, դեռ ավելի
ցուրտ, ձմեռ էր, պտուղն էլ առողջ. պորտն անկտրել, էնքան ճչա՜ց... Ճչոցների մեջ
խեղդվեց։ Էն ժամանակ հեշտ էր, ոչ մի կասկած ու վախ չկար. բոլորը գիտեին, բոլորն էլ
տեսնում էին, որ էդ թերհասը երեխա պահող չի, հերն էլ ծերացող, մենակ տղամարդ... Ելք
չկար. դարբինը նույնիսկ մի պարկ ալյուր էլ ավել էր խոստացել։ Իսկ էս ծննդկանը բանից
անտեղյակ, բերածն էլ՝ զույգ, ու դեռ չծնված էնպես էին ճղվելով ղժում-վնգում, որ
նույնիսկ դռնից դուրս լսվում-հասկացվում էր՝ առողջ լաց է։ Չհաշված Հարութը՝ որ
իմացավ, տեղում վզքաշ կանի, գլուխը կշպրտի մի կողմ... Կամ էլ կգա գերագույն պատիժը՝
ձին, որին Հարութը թիմարում ու պահում է հատուկ դեպքերի համար։ Մի անգամ տեսել էր,
առավոտ ծեգին,— չիմացավ էլ, թե էդ խեղճ-հեսիրն ի՞նչ էր արել...— մեկ էլ էն տեսավ,
որ Հարութը քացով տվեց ձիու պլորներին, ձին խրտնած պոկվեց՝ հետևից քռքաշ ու քարերին
լղզելով տարավ... Քարերից լավ դատավո՞ր։ Հարցնողներին թե՝ «Ի՞նչ էղավ էն մարդը, որ
անցյալ շաբաթ քարաղի տակ թաքցրած բերիր», Հարութը կեսբերան պատասխանեց. «Մերոնցից
չէր... գնաց»։ Էլ ո՞վ կհամարձակվեր Հարութին երկրորդ հարցը տար կամ հաշիվ պահանջեր։

Դա Եսայու հիշողությունը չէր, նա այդպես չէր հիշում։ Նրա հիշողությունը սկսվում էր
անեզր լուսավորության մեջ հայտնվող մի մուգ բծից, ապա բիծը ահագնանում էր, գրավում
ամբողջ լույսը և ապա պայթում, տրաքտրաքում անվերջ, շնչահեղձ անում ու նվաղեցնում։
Դա Եսայու հիշողությունը չէր արդեն, դա հիշողությունից մնացած հետագիծն էր, որ
մտածելու ձև էր դարձել, մի գալար էր դարձել ու ավելացել ուղեղին և ամեն պահ իր հետ
էր՝ մի հին ու այլ աշխարհ՝ ոչ մի կապ չունեցող իր կյանքի, իր գործի, իր շրջապատի
հետ։ Այսօրը նրա շարունակությունը չէր. և դժվար էր պատկերացնել, որ ինչ-որ սահման է
եղել, նրբանցումներ են եղել այդ գերեզմանակուր վաղնջական աշխարհի և այսօրվա միջև,
որ կամաց-կամաց է այն փոխվել ու դարձել մի ուրիշ բան։ Ուղղակի մի փլուզակ-կտրվածք
կար իր երկու կյանքի միջև։ Ու հիմա մեծ միջնորմ էր խոյացած, բարձր ցանկապատ, որ ոչ
անցք ուներ, որտեղից կարելի էր տեսնել մյուս կողմը, ոչ սանդուղք՝ բարձրանալու համար
վեր ու վերևից նայելու այն կողմը՝ երազի պես մի տեղ, մղձավանջի պես մի բան, Եսայու
էությանը հակառակ, աշխարհը անհասկանալի ու անտրամաբան դարձնող... Ճչան ու սպիտակ
լույսի մեջ՝ իրար խածած լեռներ, արյուն, գոռուգոչ, լաց, անկանոն շարժում,
իրարանցում... Դանդաղ ու հիմնավոր, կանոնակազմ ու ոչ մանրաշարժ կրքերով Եսային մի
պահ եղավ, որ զգաց ամեն ինչի պարապությունը, մի պահ եղավ, իր դեմ-դիմաց հստակ տեսավ
Սատանային լույսերի մեջ, մահերի մեջ, իրադարձությունների անհասկանալի ու անմիտ
վերջնախորհուրդի մեջ։ «Ասա, ի՞նչ ես ուզում»,— հարցրեց Եսային և սպասում էր, որ
Սատանան կասի՝ «Քո մահը, քո վերջը, քո տառապանքը, քո պարտությունը»։ Ու դա հեշտ էր,
դա պարզ էր, ինչպես իր ներսի օրենքը, ինչպես իր բնավորության շարակարգությունը։
Բայց ամբողջ հարցը այն էր, որ Սատանան մեղմ ժպտաց, և այդ ժպիտը վերջ չուներ և ոչինչ
չէր ասում, ինչպես շրջապատի մահերն ու արցունքը, դավաճանությունն ու կիրքը։ «Դո՞ւ
ես հիմա Աստված, ուրեմն,— հարցրեց Եսային,— և ուրիշ Աստված չկա՞»... Սատանան
անպատասխան ժպտում էր, և այդ ժպիտը որոշակի եզր չուներ և ուղղություն չուներ. այն
հարափոփոխ ձևերով փափուկ ու դանդաղ կոլոլվում էր, իր մեջ առնում ամեն ինչ և էլի
գնում, անընդհատ գնում, անտարբեր ու սովորական դարձնում ամեն ինչ, աննշան ու
անիմաստ դարձնում ամեն ինչ՝ և՛ ժամանակը, և՛ լույսը, և՛ իրերի չափուկշռույթը, և
իրողությունների չափանիշները... «Գուցե Աստվա՞ծ էլ խեղճ է... Իսկ մենք նրան ենք
հայհոյում, նրան ենք խնդրում, նրանից ենք պահանջում...»,— հարցրեց Եսային։ «Գուցե
Աստված մե՞նք ենք»,— հարցրեց Եսային։ Սատանան ժպտում էր, և Եսային զգաց, որ ինքը
արդեն զզվում է աշխարհից, նրա անտրամաբանությունից, նրա անհեռանկար լինելուց։ Զգաց,
որ ուզում է չլինել այս բոլորի մեջ։ Նա հասկացավ, որ դա մեռնել է նշանակում։ Նա
ինքը զարմացավ, որ իսկապես ուզում է մեռնել. դա քաջություն չէր, հուսալքման պահ
չէր. և միտք չէր. նա անկեղծ ուզեց մեռնել, և նա հասկացավ աշխարհը. ամեն ինչ հասարակ
է, ու ինքը նրա մասը չէ. ինքը ազատ է, և ինքը ուրիշ է. նա չզգաց պարտություն և
չունեցավ զգայախաբություն։ Եվ արդեն այդպես հեշտ ու հասարակ, առանց ողբի շարժվում
էր գնդակների մեջ, դիակների մեջ, ավերածության մեջ։ Նա չգիտեր ինչու է շարժվում,
գործում, և ինչ իմաստ պիտի ունենա հետագա իր կյանքը, երբ անիմաստ է հիմա ամեն ինչ,
երբ արդեն քանդվել է իր տեսակի այն բնական կարգաբանությունը, որ ի վերուստ
նախանշված է եղել։ Իր տունը գետնի վրա՝ բոլոր օրենքներով, վերևը երկինք ու աստված,
ներքևը՝ հող ու գերեզման, հարգանքով դեպի վերն ու վարը, դեպի նրանց մեծ
միասնությունը։ Տանը տասնչորս զավակ, աստծո պես և աստծո սկիզբ ծնողները, իր կողքին՝
մի այլ տուն, հետո այդպիսի տներով իր քաղաքը, այդպիսի քաղաքներով իր երկիրը։ 

Ամեն տարի ամառային արևադարձին նախորդող օրվա մայրամուտից առաջ Արևը մի պահ կանգ էր
առնում՝ կարծես կառչում սարից, և նրա վերջին ճառագայթներից լուսավորվելով՝ Հաչա
Քարի զույգ կատարները կարմրում էին, ու այդ կարմրությունը պահպանվում էր մինչև
լուսաբաց։ Ողջ գիշեր լույս էր լինում, իսկ առավոտյան Գյուղը զարթնում էր հաճույքից
խոնջացած կնոջ նման։ Միայն մեկ անգամ՝ 1941 թվականի հունիսի 21-ի երեկոյան, Արևը
չկատարեց հրաժեշտի իր ծեսը, և գյուղամիջում՝ Բազարի հսկա չինարիների տակ նստոտած ու
ծեսին սպասող մարդկանց մոտով դեպի իր ժայռափոր կացարանը գնացող հղի Եվան ասաց. 

— Փորձանք ա լինելու։ 

Չինարիների տակ նստոտած ու ծեսին սպասող մարդիկ հաջորդ օրը և հետագա ամբողջ
կյանքում հիշեցին այդ կնոջ ասածը, որովհետև 1941 թվականի ամառային արևադարձին
նախորդող օրվա երեկոյան Հաչա Քարի կատարները չվառվեցին, գիշերը լուսավոր չեղավ, իսկ
առավոտյան՝ պատերազմը մտավ Գյուղ, թակեց լուսամուտները, շրխկոցով բացեց բոլոր
դռները, չափահաս տղամարդկանց շարք կանգնեցրեց ու տարավ ռազմաճակատ։ Մենակ էր ապրում
ու առանձին՝ Գյուղից կտրված։ Ոչ ոք չգիտեր, թե այդ կինը երբ և որտեղից է հայտնվել։
Պարզապես արդեն սովորել էին նրա գոյությանը։ Միայն տեսնում էին, որ երբեմն
առավոտյան, երբեմն երեկոյան Գյուղ է իջնում, նայում՝ ինչ կա-չկա ու դարձյալ
բարձրանում Հաչա Քարի տակ՝ Մկաց Աղբրի մոտ գտնվող իր ժայռափորը։ Ամենատարեց
ծերունիներն անգամ չէին հիշում, թե ժայռափորի վերջին բնակիչը երբ էր անհետացել։
Մկաց Աղբյուրը սուրբ էր համարվում, ջուրը՝ բուժիչ։ Բայց սովետական իշխանության
հաստատումից հետո միայն հատուկենտ աստվածավախ պառավներ էին այցելում էդ սուրբ վայրն
ու մոմ վառում, մեկ-մեկ էլ՝ աքլոր մատաղ անում։ Սրանք էլ, մինչև այն օրը, երբ խաչը
գցում էին եկեղեցու գմբեթից, Եվային չէին նկատել ու չգիտեին, թե ժայռափորում բնակիչ
է հայտնվել։ 

Գյուղացիք այդ դեռ ջահել աղջկան առաջին անգամ տեսել էին հենց եկեղեցու գմբեթից խաչը
գցելու օրը։ Գավկոմի քարտուղարը հայտարարել էր, թե կուսակցության որոշմամբ Աստված
չկա, և եկեղեցին կոլխոզի պահեստ պիտի դառնա։ Կոլյովը բարձրացել էր եկեղեցու գմբեթին
և հսկա խաչը, երկար չարչարանքով քանդելով, գցել գետնին։ Ոմանք հետո ասում էին, թե
լսել էին այդ աղջկա շշնջոցը. «Քոռանաս դու, հա, քոռանաս»։ Կոլյովն, իսկապես,
տարիներ անց կուրացավ։ 

Ամեն տարի աշնանային գիշերահավասարին նախորդող օրվա երեկոյան Մկաց Աղբյուրը
հանկարծակի ժայթքում էր։ Իր ակունքն ու երկրի ընդերքն էր մաքրում, հետո՝ արագ
զուլալվում էր։ Այդ օրը Եվան էլ իր ծեսն էր անում, որ բնազդով, թե ինչ-որ մեկի
հուշելով սկսել էր անել 15 տարեկանից. Աղբրի զուլալվելուց հետո մարմինը
լվանում-օծում էր, ապա՝ մի բուռ ջուր էր խմում ու հաջորդող տարվա հունիսի 21-ի
լույս 22-ի պայծառ գիշերը՝ ծննդաբերում։ Սակայն երեխաները մեռած էին ծնվում։ Վեց
տարի՝ տասնհինգ տարեկանից սկսած, այդպես էր։ Եվ միայն յոթերորդ անգամ, այդ օրը՝
1941 թվականի հունիսի 21-ի լույս 22-ի խավար գիշերը երեխան ողջ ու առողջ ծնվեց։
Սովոր էր մենակ ծննդաբերելուն և դժվարություն չունեցավ. նորածնի պորտն ինքն էլ
կտրեց։ Ու այդ պահին էր, որ Հաչա Քարից լսեց. «Աբկա՜յ»։ 

Եվ տղային Աբկայ կոչեց։ 

«Ժողովուրդ» թերթը գրում է. «Մինչ հասարակական քաղաքական շրջանակների
ուշադրությունն այս օրերին սևեռված է ներքաղաքական ինտրիգների վրա, կառավարությունը
թաքուն քայլեր է անում «Կուտակային կենսաթոշակների մասին» օրենքն ամբողջ ծավալով
կիրառելու ուղղությամբ: Եվ ահա հուլիսի 1-ից կուտակային կենսաթոշակային համակարգը
պարտադիր կդառնա 1976թ. հետո ծնված բոլոր քաղաքացիների համար անխտիր: 

Վարչապետ Կարեն Կարապետյանը փետրվարի 22-ին ստորագրել է համապատասխան որոշում`
հանձնարարելով ՀՀ ֆինանսների նախարարությանն ու ՊԵԿ-ին սկսել համապատասխան
միջոցառումները: Ու ստացվում է` բավական չէ շարունակական գնաճը, հուլիսի 1-ից ՀՀ
քաղաքացիների գրպանին ևս մեկ բեռ է ծանրանալու՝ պարտադիր կուտակային կենսաթոշակային
համակարգի անվան տակ աշխատավարձի 5 տոկոսը նրանք վճարելու են կուտակային
հիմնադրամներին: Ընդ որում, կառավարությունը պատրաստվում է այս քայլին գնալ
ներքաղաքական բոլոր խնդիրները «լուծելուց» հետո, երբ արդեն ընտրված կլինի նոր
նախագահը, ձևավորված կլինի կառավարությունն ու քաղաքական դաշտում «մեռյալ սեզոն»
կտիրի: 

Հիշեցնենք, որ պարտադիր կուտակային կենսաթոշակային համակարգի ներդրումը մեծ
դժգոհություն առաջացրեց Հայաստանում. երիտասարդները տևական ժամանակ բողոքի ցույցեր
էին անցկացնում` պահանջելով չեղարկել այն: Կառավարությունն էլ որպես փոխզիջում
որոշեց, որ կուտակային կենսաթոշակային համակարգը պարտադիր է լինելու պետական
կառույցների աշխատակիցների համար, իսկ մասնավորների դեպքում օրենքի կիրառումը
հետաձգեց: 

Հիմա, սակայն, այլևս այն չի հետաձգվելու, իսկ «Դեմ եմ» շարժման անդամները, որ
բողոքի ցույցեր էին անցկացնում, այլևս չեն պատրաստվում դժգոհության նոր ալիք
բարձրացնել: Նրանցից Դավիթ Մանուկյանն ու Հայկ Ավետիսյանը «Ժողովուրդ» օրաթերթի հետ
զրույցում ասացին, թե «Դեմ եմ» շարժումն ըստ էության գոյություն չունի այլևս, և
բացի այդ` իրենք անձնական գործերով են զբաղված»: 

Օրեգոնի համալսարանի ամերիկացի գիտնականները ապացուցել են, որ սեքսն ազդում է
մարդկանց աշխատունակության վրա, հաղորդում է Informig-ը: 

Մասնագետները հետազոտություն են անցկացրել, որին մասնակցել է 159 ամուսնական զույգ:
Մասնակիցներն անկեղծ պատասխանել են իրենց անձնական կյանքին և ինքնազգացողությանը
վերաբերող հարցերին: Պարզվել է, որ այն մարդիկ, որոնք պարբերաբար սեքսով են զբաղվել
և օրգազմ ապրել, ավելի հաճախ են աշխատանքի գնում լավ տրամադրությամբ: 

Գիտաշխատողների խոսքով՝ սեռական կյանքի որակն ազդում է աշխատունակության վրա,
ինչպես տղամարդկանց, այնպես էլ կանանց մոտ: Հետազոտության ընթացքում ապացուցվել է,
որ կանոնավոր կերպով սեքսով զբաղվողները ավելի հավասարակշռված են, ավելի դիմացկուն
սթրեսների հանդեպ, բացի այդ ավելի լավ են կատարում իրենց առաջադրանքները։ Պարզվել է
նաև, որ նման աշխատողներն ավելի քիչ են հիվանդանում։ 

Հայոց ցեղասպանության կազմակերպիչներից Ջեմալ Փաշայի թոռը՝ գրող, հրապարակախոս
Հասան Ջեմալին «հանցախմբի քարոզչություն» իրականացնելու հիմնավորմամբ սպառնում է
մինչև 13 տարվա ազատազրկում, հաղորդում է թուրքական Diken լրատվամիջոցը: 

Դատական գործը հարուցվել է 2013 թվականի մայիսի 15-ին Ջեմալի հրապարակած հոդվածի
հիման վրա: 

Լրագրողը հերքել է իր դեմ ներկայացված բոլոր մեղադրանքները` ասելով, որ հոդվածում
պաշտպանել է թուրք-քրդական հաշտեցման գործընթացը: 

«2013 թվականի իմ գրածն այսօր ազատազրկելու հարց դարձնելը նշանակում է քրեորեն
պատժել լրագրությունը. ես պաշտպանում եմ ոչ թե պատերազմը, ահաբեկչությունը և
բռնությունը, այլ խաղաղությունը»,- հայտարարել է Հասան Ջեմալը` պահանջելով անմեղ
ճանաչել իրեն: 

Նշենք նաև, որ Հասան Ջեմալը նաև «1915. Հայոց ցեղասպանությունը» գրքի հեղինակն է,
որը թարգմանվել է մի շարք լեզուներով: 

Ռուսաստանի Կրասնոդար երկրամասի Արմավիր քաղաքում մարտի 7-ի երեկոյան Լենին փողոցի
բնակելի շենքի վերալակում հայտնաբերվել է 2 տղամարդու դի: Ինչպես հաղորդում է
dni24.com կայքը, սպանվածները Հայաստանի քաղաքացիներ են: 

Տեղեկատվության համաձայն՝ անհայտ անձանց կողմից սպանված տղամարդիկ մեծածախ առևտրով
են զբաղվել. նրանք ապրանքներ են գնել Մոսկվայում և վաճառել են Կրասնոդարում: 

Սպանվածների անունները չեն նշվում: Հայտնի է միայն, որ նրանցից մեկը՝ ծնված 1966թ.,
նույն շենքի բնակիչ է եղել: Երկրորդ տղամարդն ավելի երիտասարդ է եղել, նրա անձը
դեռևս չի պարզվել: 

Սպանված տղամարդկանցից մեկին ճանաչողները պատմել են, որ դեպքի նախօրեին
գործարարներից մեկը խոշոր գումար է ստացել և պատրաստվում էր գնալ ապրանքի նոր
խմբաքանակի հետևից: 

ՀՀ վարչապետ Կարեն Կարապետյանը կարևորեց վերականգնվող էներգետիկայի ոլորտի
զարգացումը և փոքր ՀԷԿ-երի ոլորտի կարգավորման ուղղությամբ տվեց հանձնարարական: 

Վարչապետի խոսքով, կարևորելով շրջական միջավայրի պահպանությունը, վերականգնվող
էներգետիկայի ոլորտում ներդրումների աճը՝ ՀՀ-ն քայլեր է կատարում խրախուսելու փոքր
ՀԷԿ-երի շահագործումը՝ սահմանելով երկարաժամկետ և տրամաբանական վաճառքի սակագին և
ներգրավվելով ցածր դրույքաչափով վարկային միջոցներ: 

«Սակայն օրենսդրական, տեխնիկական և ինստիտուցիոնալ անբավարար կարգավորումների
պատճառով փոքր ՀԷԿ-երը ներկայումս զգալի բացասական ազդեցություն են թողնում ինչպես
շրջակա միջավայրի, այնպես էլ սոցիալական և տնտեսական երկարաժամկետ զարգացումների
վրա»,- ասաց Կարեն Կարապետյանը: 

Խնդիրները համակարգելու համար վարչապետը հանձնարարեց ՀՀ բնապահպանության նախարարին
երկամսյա ժամկետում սահմանել փոքր ՀԷԿ-երի կառուցման և շահագործման համար շրջակա
միջավայրի վրա ազդեցության գանահատման հստակ չափորոշիչներ, երկրորդ՝ վերանայել
բնապահպանական թողքի վերաբերյալ ՀՀ կառավարության 2011 թվականի հունիսի 30-ի
համապատասխան որոշումը՝ հաշվի առնելով գետերի սնուցման և սեզոնային
առանձնահատկությունները, և թողքի խախտման համար պատասխանատվության տեսակները: 

Վարչապետի հանձնարարականով համագործակցելով ՀՀ գյուղատնտեսության, էներգետիկ
ենթակառուցվածքների և բնական պաշարների նախարարությունների հետ, էներգետիկ
ենթակառուցվածքների և բնական պաշարների նախարարությունը պետք է հստակեցնի գետերի
ցանկը, որտեղ բնապահպանական, գյուղատնտեսական և այլ առանձնահատկություններից
ելնելով արգելվում է ՀԷԿ-երի կառուցումը: 

«Համագործակցելով ՀՀ գիտությունների ազգային ակադեմիայի Հիդրոէկոլոգիայի և
ձկնաբանության ինստիտուտի, ինչպես նաև Քաղաքաշինության պետական կոմիտեի և
Ստանդարտների ազգային ինստիտուտի հետ, պետք է մշակել ձկնուղիների կառուցման և
աստիճանների բարձրության նորմեր: Հաշվի առնելով նաև միջազգային փորձը, անհրաժեշտ է
ուսումնասիրել ՀԷԿ-երի կողմից օգտագործվող ջրային ռեսուրսների համար բնօգտագործման
վճարների ներդրման և նպատակային օգտագործման հնարավորությունները»,- ասաց Կարեն
Կարապետյանը: 

Վարչապետը նաև ՀՀ էներգետիկ ենթակառուցվածքների և բնական պաշարների նախարարին
հանձնարարեց երկամսյա ժամկետում համագործակցելով գյուղատնտեսության,
բնապահպանության նախարարությունների, ինչպես նաև Պետական եկամուտների կոմիտեի և
Հանրային ծառայությունները կարգավորող հանձնաժողովի հետ՝ մշակել լրացուցիչ խթանման
գործիքներ ոռոգման համակարգերի և խմելու ջրի ջրատարների վրա ՀԷԿ-երի կառուցման
համար: Երկրորդ՝ ուսումնասիրել ՀԷԿ-երի կողմից արտադրված էլեկտրաէներգիայի
մատակարարման ժամկետները, ծավալները և ջրօգտագործման թույլտվությունների
ժամկետները, վեր հանել առկա խնդիրները: 

Նախարարությունը պետք է նաև ուսումնասիրի գործող և կառուցվող բոլոր փոքր ՀԷԿ-երի
ջրառի կետերում շահագործողի միջոցներով, հնարավորության դեպքում նաև դրամաշնորհների
ներգրավման ժամանակի իրական ռեժիմում տեղեկատվության փոխանցման համակարգի ներդրման
հնարավորությունները: 

Հայաստանը պատրաստ է ժողովրդականություն չվայելող քայլեր իրագործել, այդ թվում՝
պետական ծախսերի կրճատում և մասնավոր ներդրումների խոչընդոտների վերացում, որպեսզի
մինչև 2018թ. հիվանդ տնտեսությունը կայուն հիմքերի վերադառնա: Այս մասին Reuters
գործակալությանը տված հարցազրույցի ժամանակ հայտնել է ՀՀ վարչապետ Կարեն
Կարապետյանը: 

Գործակալութոյւնը նշում է, որ 3.2 միլիոն բնակչություն ունեցող Հայաստանը մեծապես
կախված է Ռուսաստանի օգնությունից և ներդրումներից, վերջին երկու տարիներին սեփական
մաշկի վրա զգացել է ՌԴ-ի տնտեսական անկման հետևանքները: 2016-ին Հայաստանի
տնտեսական աճը դարձել է 0.2 տոկոս՝ 2015-ի 3 տոկոսի համեմատ: 

«Հայաստանում կիրականացվեն կանոնավոր կառուցվածքային բարեփոխումներ, անգամ եթե այդ
բարեփոխումները ժողովրդականություն չվայելեն»,- ասել է Կարապետյանը: 

ՀՀ վարչապետի կարծիքով՝ «մենք կկարողանանք այս տարի հասնել 3.2 տոկոս տնտեսական
աճի»: 

Կարեն Կարապետյանը նշել է նաև, որ կառավարությունը կկենտրոնանա կոռուպցիայի դեմ
պայքարի և բոլոր խոչընդոտները վերացնելու վրա, որոնք խանգարում են բիզնեսի
զարգացմանը: 

Reuters-ը, վկայակոչելով Transparency International միջազգային կազմակերպության
զեկույցը, հաղորդում է, որ 2016 թվականի կոռուպցիայի ընկալման ինդեքսում Հայաստանը
հայտնվել է 113-րդ հորիզոնականում՝ 176 երկրների շարքում: 

«Հենց որ կարողանանք կայունացնել տնտեսական վիճակը, կկարողանանք նաև կայուն
տնտեսական աճ գրանցել 2018թ. սկսած»,- ասել է վարչապետը: 

Կարեն Կարապետյանը նաև իրատեսական է համարել այս տարի գրավել 850 միլիոն դոլարի
ներդրումներ, որոնց զգալի մասը կլինի մասնավոր սեկտորից: 

ՀԱԿՈԲ ԲԱԴԱԼՅԱՆ, Մեկնաբան 

Մեկնաբանություն - 24 Փետրվարի 2018, 16:14 

Փետրվարի 24-ին Հայաստանի պաշտպանության նախարար Վիգեն Սարգսյանն այցելել է Արցախ,
որտեղ նա հանդիպել է Արցախի նախագահ Բակո Սահակյանի և Արցախի պաշտպանության նախարար
Լևոն Մնացականյանի հետ: Վիգեն Սարգսյանի արցախյան այցը ուշագրավ է նախօրեին Մոսկվա
կատարած այցի ֆոնին: Սարգսյանը մեկնել էր Կրեմլում հանդիսավոր միջոցառման
մասնակցելու, որ կազմակերպել էր ՌԴ նախագահ Պուտինը փետրվարի 23-ի առիթով: Այդ օրը
Ռուսաստանում նշում են Հայրենիքի պաշտպանի օրը: 

Կրեմլի ընդունելությանը ներկա են եղել մի քանի այլ պաշտպանության նախարար, այդ
թվում Ադրբեջանի: 

Միջոցառման հանդիսավոր մասից բացի, այլ տեղեկություն, թե ինչ հանդիպումներ կամ
շփումներ է ունեցել Վիգեն Սարգսյանը Մոսկվայում կամ Կրեմլում, չկա, սակայն
հատկանշական է Մոսկվայից վերադարձից անմիջապես հետո Արցախ մեկնելն ու Բակո
Սահակյանի հետ հանդիպելը: 

Արդյոք Վիգեն Սարգսյանը որևէ կարևոր բան է իմացել Մոսկվայում, Պուտինից կամ այլ
բարձրաստիճան պաշտոնյայից, որն անհրաժեշտ է եղել շտապ փոխանցել Արցախի
իշխանությանը: 

Այդ ամենը տեղի է ունենում Երևանի հանդեպ հավակնության մասին Ալիևի հայտնի
հայտարարության ֆոնին, որը պատերազմի հավանականության մասին խոսակցությունների
աշխուժացման առիթ տվեց: Դրանից առաջ եղել էր ԱՄՆ հետախուզության զեկույցը, որում
հայտնվում էր Արցախում ռազմական լայնածավալ բախման ռիսկի մասին, միաժամանակ
արձանագրելով, որ այդ դեպքում Ռուսաստանը ստիպված կլինի պաշտպանել Հայաստանին: Այդ
զեկույցից առաջ ամերիկացիների հետ քննարկումների համար Վաշինգտոն էր մեկնել ՌԴ
արտաքին հետախուզության պետ Նարիշկինը: Օրերս էլ Նարիշկինն աշխատանքային այցով եկել
էր Հայաստան: Միաժամանակ, գրեթե զուգահեռ Բաքու էր գնացել Իրանի պաշտպանության
նախարարը, ակնարկելով, որ Թեհրանը չի ողջունի ռազմական լարման ավելացմանն ուղղված
քայլերը: 

Այդ մաքոքը ինքնին նոր չէ, աշխարհը արդեն մի քանի տարի գտնվում է թեժ բախումների
փուլում, որի կենտրոնը Մերձավոր Արևելքը՝ Սիրիան է, որտեղ ռազմական փոխադարձ
հարվածների նոր բռնկում է և արդեն գրեթե անհնար է հասկանալ, թե ով ում է հարվածում
և ում հետ է դաշնակցում, ով ում հետ ինչ է պայմանավորվում և հետո ով է խախտում
պայմանավորվածությունները: 

Այդ ամենի ֆոնին, միակ կետը, որտեղ գործնականում առկա է քիչ թե շատ շոշափելի
կոնսենսուս ուժային կենտրոնների միջև, դա Հարավային Կովկասն է՝ Մինսկի խմբի
ձևաչափը, ներառյալ արցախյան խնդրում ոչ պաշտոնապես ներգրավված միջնորդ-շահառու
կենտրոնները: 

Միևնույն ժամանակ, սակայն, խորքային առումով իրապես բավական բարդ է ճշգրտորեն
արձանագրել, թե փոթորկվող աշխարհում ինչի շուրջ է այդ ուժային կենտրոնների միջև
շոշափելի կամ նկատելի կոնսենսուսը, որն է այդ կոնսենսուսային բացառիկ իրավիճակի
հենման կետը: 

Այստեղ թերևս հնարավոր է միայն ենթադրել, որ եթե կա քիչ թե շատ նկատելի կոնսենսուսը
թեկուզ հարաբերական կայունության հարցում, ապա հենակետը գործնականում ներկայիս
ստատուս-քվոն է, այլապես տրամաբանությունը հուշում է, որ կամ կոնսենսուս չկա, կամ
հակառակ հենման կետով կոնսենսուսի դեպքում ստատուս-քվոն վաղուց ենթարկված կլիներ
փոփոխության՝ խաղաղությամբ, թե պատերազմով: 

Ըստ այդմ, հայկական կողմի խնդիրը բացառիկ այդ կոնսենսուսային իրողության հենակետը
հնարովորինս ամրացնելն է, դրանից ուժային կենտրոնների վարքագծի էական շեղումների
հավանականությունը նվազեցնելու համար: Իսկ դա հնարավոր է անել պարզապես նրանց
մոտիվացիոն հիմքերը ամրացնելուն ուղղված քայլերով: 

Այդ մոտիվացիոն հիմքերը յուրաքանչյուր ուժային կենտրոնի դեպքում տարբեր են, և ըստ
այդմ Երևանից պահանջվում է իսկապես բարդ աշխատանք՝ հնարավորինս ամրացնել մի քանի
մոտիվացիոն հիմք միաժամանակ, որոնք երբեմն նույնիսկ իրարամերժ են: Դա բարդ, սակայն
գործնականում ոչ անհնարին խնդիր է, եթե կատարվում են քայլեր Հայաստանում իրավիճակի
որակական փոփոխության և պետականության ոչ միայն ռազմական, այլ նաև տնտեսա-քաղաքական
ներուժի բարձրացման ուղղությամբ: 

Ամենաթեժ դիմակայության մեջ գտնվող ուժային կենտրոններին անգամ անհրաժեշտ է շփման
եզր, և մի շարք հանգամանքների բերումով՝ խոշոր հաշվով արցախյան շարժման
ռազմա-քաղաքական էֆեկտով այդ կետը վաղուց հանդիսացել է Հայաստանը: Խնդիրն այն է, որ
Հայաստանը ոչ թե փորձի շահագործել շարժման այդ էֆեկտը և «ապրել տոկոսներով»՝ ինչը
գործնականում այլևս դարձել է ոչ միայն անհնար, այլ խիստ վտանգավոր, այլ գեներացնել
այն և վերածել պետական էֆեկտիվ քաղաքականության, քանի դեռ կա դրա պատմա-քաղաքական
շոշափելի հնարավորությունը: 

Հասարակություն - 06 Մարտի 2017, 19:47 

Անցյալ տարվա ընթացքում «Անսահմանափակ շարժում» ծրագիրը պարերի, ներկայացումների և
ֆիլմերի միջոցով ցուցադրեց, թե ինչի կարելի է հասնել սոցիալական ներառման շնորհիվ:
Երեք փուլից բաղկացած ծրագիրը սկսեց 2016թ. հոկտեմբերին Գաֆեսչյան կենտրոնի դիմաց՝
պրոֆեսինալ և սիրողական պարողների ֆլեշմոբով
(https://www.youtube.com/watch?vDQo1ioxmt8I), որոնցից ոմանք հաշմանդամություն
ունեցող մարդիկ էին: «Համախմբելով ֆիզիկական հաշմանդամություն ունեցող և չունեցող
մարդկանց՝ մենք ամրապնդեցինք այն բարձունքները, որոնց կարող ենք հասնել, երբ
ընդունենք և հարգենք մեկս մյուսին և միասին աշխատենք ներառական սկզբունքներով»,—
նշեց ԱՄՆ դեսպան Ռիչարդ Միլսը, ով մարտի 6-ին ընդունելություն կազմակերպեց
«Անսահմանափակ շարժում» ծրագրի ավարտը նշելու կապակցությամբ: «Անսահմանափակ
շարժում» ծրագրի երկրորդ մասը կարճ վավերագրական ֆիլմ էր
(https://www.youtube.com/watch?v=kuWY01y9sXsvl=hy), որի պրեմիերան տեղի ունեցավ
2016թ-ի դեկտեմբերին Հայկական Բարեգործական Ընդհանուր Միությունում (AGBU): Ֆիլմը
կենդանիների թերապիայի և ձիասպորտի «Կենտավր» ասոցիացիայի մասին է, որը
տարածաշրջանում յուրահատուկ հաստատություն է և մասնագիտացած է հաշմանդամություն
ունեցող մարդկանց՝ կենդանիների միջոցով թերապիա տրամադրելու մեջ: 

«Անսահմանափակ շարժում» ծրագրի վերջին մասը ներառական պարային ներկայացում էր, որը
ցուցադրվեց փետրվարի 24-ին և 25-ին Գոյ թատրոնում: Նշված ներկայացման մեջ տարբեր
կարողություններ ունեցող և տարբեր տարիքի պարողներ բեմում միասին ցուցադրեցին երկու
մասից բաղկացած ներկայացում. առաջինը արդի հասարակության մեջ սոցիալական ներառման
խնդրի շուրջ էր, երկրորդը՝ «Ալիսան հրաշքների աշխարհում» հրաշալի հեքիաթի
ադապտացիան: 

«Անսահմանափակ շարժում» ծրագիրը մշակել և իրականացրել են ամերիկյան փոխանակման
ծրագրերի մի խումբ շրջանավարտներ: Ծրագրի իրականացումը հնարավոր է դարձել ԱՄՆ
Պետդեպարտամենտի Շրջանավարտների ներգրավվածության և նորարության հիմնադրամի
շնորհիվ: «Անսահմանափակ շարժում» խմբի անդամներն են Արինա Արարատյանը, Շողակաթ
Գալստյանը և Արթուր Սահակյանը՝ IVLP ծրագրի շրջանավարտներ, Ցոլակ Մլկե-Գալստյանը՝
Community Connections ծրագրի շրջանավարտ և Հայկ Վարդանյանը FLEX (Ապագա
առաջնորդների փոխանակման ծրագիր) ծրագրից: ԱՄՆ դեսպանը իր խոսքում շնորհավորեց
ծրագրի կազմակերպիչներին և շնորհակալություն հայտնեց ծրագրի հանձնառության համար:
Դեսպանը նաև քաջալերեց պարողներին, նրանց ծնողներին և ծրագրին աջակցող այլ
անհատներին նրանց նվիրվածության համար: 

Ղարաբաղյան շարժումը սկսվել է բնապահպանական առաջին ցույցից: Առիթ էր, թե պատճառ
այդ ցույցը՝ վստահ չեմ, որ գիտեմ: Բայց մի բան գիտեմ հաստատ. մեր մեջ խտանյութի պես
փոքրիկ, բայց ամուր բյուրեղներով իրար էին միացած անարդարությունների ամբողջ
տեսականու դեմ ընդվզումը՝ 1915-ի Ցեղասպանությունից մինչև Ադրբեջանի կազմում
հայաթափվող հայկական Նախիջևանի ինքնավար հանրապետություն ու Լեռնային Ղարաբաղի
ինքնավար մարզ, մինչև Հայաստանի Հանրապետության էկոլոգիան աղտոտող արդյունաբերական
հսկաներ, որոնցից և ոչ մեկը չէր կարող աշխատել ինքնուրույն՝ առանց խորհրդային երկրի
անծայր տարածքներում գործող մյուս գործարանների: Մեր մեջ ազատության առաջին իսկ
հնարավորությամբ արթնացել էր հին ու նոր անարդարությունների դեմ բողոքը, ու մենք
իրոք չգիտեինք՝ առաջին էկոլոգիական ցույցը առիթն էր, թե պատճառը մեր մեծ շարժման,
բայց որ մեծ մի բան էինք սկսել, անկասկած է: 

Առաջին բնապահպանական ցույցին ուսանողների մասնակցությունը խոչընդոտելու համար
Երևանի պետական համալսարանի ղեկավարությունն իր կարծիքով հնարամիտ քայլի էր դիմել.
կենտրոնական մասնաշենքի դահլիճում այդ օրը որոշեցին ցուցադրել Միլոշ Ֆորմանի
«Ամադեուս» ֆիլմը: Խորհրդային երկրի կինոդահլիճներում դրսի նոր ֆիլմեր քիչ էին
ցուցադրվում, իսկ մեզ համալսարանում հնարավորություն էին տալիս դիտելու 1984-ին
նկարահանված ամերիկյան ֆիլմ: Ուսանողների մի մասն իհարկե գնաց ֆիլմը նայելու, մեծ
մասն իջավ հրապարակ: Ես տասնյոթ տարեկան էի ու հաստատ գիտեի, որ հրապարակ եմ
իջնելու, իսկ Ֆորմանի ֆիլմը ես հետո նայեցի, երբ Ղարաբաղի հարցը բանակցային սեղանի
չավարտվող զրույց դարձավ։ 

88-ի փետրվարի 20-ին մենք Օպերայի հրապարակ մտանք մի՛ երկրում, իսկ փետրվարի 22-ին
ա՛յլ երկրում էինք արդեն, որովհետև երկար ու խոնարհ լռած խորհրդային հայ ժողովուրդը
դուրս էր եկել փողոց՝ զգալով, որ խորհրդային գիշատիչը ծնկել էր: 

Մենք պահանջում էինք Ադրբեջանի կազմում հայաթափվող Լեռնային Ղարաբաղի ինքնավար
մարզի միացումը Հայաստանին՝ մտքում իմանալով, որ մենք այսուհետ այլևս պահանջելու
ենք: 

Մենք տներից դուրս եկանք փետրվարի քսանին ու տուն դարձանք իննսուն թվականին,
որովհետև հետո... պատերազմ էր: 

Պատերազմի մենք պատրաստ չէինք: Պատերազմը միակ բանն էր, որ մեր մտքով չէր անցել:
Մեր պատկերացմամբ հողային արդարացի պահանջը ժողովրդի ինքնորոշման պահանջ էր: Մենք
նոր տերմիններ էինք սովորել ու շատ բարեհունչ արտասանում էինք դրանք: «Ինքնորոշում»
բառը մենք՝ 17-23 տարեկան ուսանողներս ու մյուս մեր հայրենակիցները սկսել էինք
օգտագործել հաճույքով, ու ինչպես նոր սովորած ամեն բառ՝ արտասանում էինք մի աննկատ
դադարից հետո, կարծելով, որ «ինքնորոշում» բառի ամեն կիրառումից հետո մենք
մոտեցնում ենք դրա իրականություն դառնալու հնարավորությունը։ 

Մինչ մենք սովորում էինք քաղաքագիտական ու իրավական նոր տերմիններ ու վանկարկում
դրանք, Մոսկվան մեզ «ծայրահեղականներ»՝ էքստրեմիստներ անվանեց: Էքստրեմիզմի մասին
խորհրդային ուսանողի պատկերացումները սուղ էին, ու մենք իրոք ժպտացինք մեզ ուղղված
մեղադրանքի վրա: Մեր շարժումն առաջնորդում էին մաթեմատիկոսներ, պատմաբաններ,
գրողներ, բանասերներ, ֆիզիկոսներ, որոնք կոչ էին անում ցուցարարներին մաքուր պահել
Օպերայի տարածքը, հնարավորություն տալ շտապօգնության մեքենաներին անխոչընդոտ
մոտենալ դրա կարիքն ունեցողներին, իսկ երթերի ժամանակ հրահանգվում էր դադարեցնել
վանկարկումներն ու անձայն քայլել այն փողոցներով, որտեղ հիվանդանոցներ կան, որ
հանկարծ չխանգարենք հիվանդների հանգիստը: 

Այս տեսակ շարժումը Մոսկվան կոչեց «մի խումբ ծայրահեղականների» շարժում: Իսկ
«խումբը» ամբողջ Հայաստանն էր, բոլոր քաղաքներն ու գյուղերը՝ հյուսիսից-հարավ,
արևելքից-արևմուտք: 

Մինչ մենք արտասանում էինք նոր սովորած «ինքնորոշումը», Սումգայիթում ադրբեջանական
բանտերից հենց այդ գործի համար ազատ արձակված հանցագործների ամբոխը դանակներով ու
կացիններով խոշտանգեց ու սպանեց Սումգայիթի հայ բնակչությանը՝ նախապես անջատելով
նրանց բնակարանների հեռախոսները: 

Մեր նաիվ, բայց ուժեղ շարժումը կարկամեց ու ապշեց, որ քսաներորդ դարում
վայրենության այս ձևը գոյության իրավունք ունի: 

Շարժումը շարունակվում էր: 

Դպրոցական դասագրքերից մեզ բարի ժպտացող, միշտ ազատագրող ռուս զինվորը շրջապատել էր
Օպերայի հրապարակը տանկերով ու «Կալաշնիկով» ավտոմատներով ու չէր ժպտում: Իսկ մենք՝
Խորհրդային երկրի նախկին աշակերտներս ու հիմա՝ ուսանողներս, կանգնում էինք նրանց
դիմաց ու պահանջում հեռանալ մեր քաղաքից: Քաղաքագիտական որևէ միտք կդժվարանար
նկարագրել այս կանխատեսումը: 

Մենք մասնակից ենք եղել խորհրդային կայսրության անկմանը, առանց գիտակցելու պատմական
պահին մեր մասնակցությունը, բայց հաճախ վտանգելով մեզ, առանց նշանակություն տալու
վտանգի իրական լինելուն, որովհետև մենք տասնյոթից քսաներեք տարեկան ուսանողներ էինք
ու ազատությամբ ոգևորված: 

Խորհրդային պատմության ընթացքում մենք իրականացրել ենք առաջին նստացույցը Օպերայի
աստիճանների վրա: Մենք չգիտեինք հատկապես ում գլխում և ինչպես ծնվեց այս միտքը,
բայց ութսունութի մայիսյան մի օր Երևանի պետական համալսարանի բանասիրական
ֆակուլտետի 220 լսարանում, ժողովից հետո որոշվեց իջնել Ազատության հրապարակ և
նստացույց սկսել: Բողոքի այս ձևը նորություն էր ոչ միայն ցուցարարների, այլև
ոստիկանների համար: Մենք համատեղ էինք ծանոթանում բողոքի բոլոր ձևերին՝ բարիկադների
տարբեր կողմերում: Մենք չգիտեինք ինչ կլինի գիշերը, երբ քնած քաղաքում աստիճանների
վրա նստած ուսանողներս մենակ մնայինք: Բայց քաղաքը չքնեց: Քաղաքը գալիս կանգնում էր
Օպերայի հրապարակում, իր միասնությունն արտահայտելով մեզ՝ գիշեր-ցերեկ աստիճաններին
նստած ուսանողներիս: Վտանգն այնքան սովորական էր, որ չէր գիտակցվում: Հայ
ոստիկանները ոչ մի անգամ բռնություն չկիրառեցին: 

Ղարաբաղյան շարժման առաջին օրերից Հայաստանի հասարակությունը փոխվեց. երբեք մենք
այդքան հոգատար չենք եղել միմյանց հանդեպ ու երբեք այդքան միասնական չենք պայքարել
անարդարության դեմ: Նոր անարդարության նկատմամբ մենք ավելի հանդուրժող ենք հիմա,
քան տասնյակ տարիներով կուտակվածի: Հնարավորությունը, անսպասելի եկած
հնարավորությունն ու առաջնորդները, որոնց մենք ամենասկզբում վստահում էինք այնպես,
ինչպես ինքներս մեզ, մեր մեջ բացեցին հասարակություն լինելու, համարձակ լինելու,
արժանապատիվ լինելու տաղանդը, այնպես, ինչպես մեկ օրում մարդն հայտնաբերում է իր
վոկալ տվյալները, կամ նկարելու տաղանդը: 

Մենք՝ խորհրդային կայսրության փլուզման վկաներս ու մասնակիցներս, խորտակվող
կայսրությունից պահանջում էինք վերադարձնել մեր երկրի հանդեպ գործած
անարդարությունները։ Բայց կայսրությունն արդեն խորտակվում էր, ու մենք, փաստորեն,
մեր պահանջները անհասցե էինք բարձրացրել: Մենք չգիտեինք, որ գալու է նոր
կայսրություն, նոր հարաբերություններ, ուժերի նոր դասավորություն, իսկ մենք սկսնակ
ու ռոմանտիկ էինք լինելու էպոխայի դժվարությունների համար։ Որքան էլ զարհուրելի ու
անհասկանալի լինի՝ մեր չնախատեսված պատերազմն անգամ ռոմանտիկների պատերազմ էր: Դա
այն պատերազմն է, երբ մեծ մասը գնում է ճակատ իր կամքով ու համոզմունքով՝ որ
սեփական հողը միայն սեփական կյանքով են վերադարձնում: Նրանք չգիտեին ո՛չ ԵԱՀԿ
Մինսկի խմբի, ո՛չ Մադրիդի, ո՛չ Կազանի փաստաթղթերի մասին, նրանք դեռ չէին լսել ԵԱՀԿ
համանախագահներից ոչ մեկի անունը. նրանք մնացին անցյալ դարում՝ Ղարաբաղյան շարժման
ռոմանտիզմով: 

Մեր շարժումը մեր միջի անհավանականն էր, որ հավանաբար բացվում է հարյուր տարին մեկ:

Մենք եղանք համարձակ՝ անհամարձակ ապրած տարիների փոխարեն, եղանք սիրող ու հոգատար՝
մատնություններով ապրած խորհրդային բիրտ ու նենգ տարիների փոխարեն, եղանք գեղեցիկ
ու սիրահարվող՝ բարիկադների վրա վերջին օրն ապրող տղաների ու աղջիկների նման ու
երգեցինք խրոխտ երգեր Երևանի փողոցներում: 

Ղարաբաղյան շարժման հետագա բոլոր օրերին հրապարակում էին և նրանք, ովքեր առաջին օրը
գնացին Միլոշ Ֆորմանի ֆիլմը նայելու, նաև նրանք, ովքեր չնայեցին ֆիլմն այդ օրը՝
քայլելով դեպի Ազատության հրապարակ: 

Կապի և տրանսպորտի նոր նախարար Վահան Մարտիրոսյանը այսօր հայտարարել է, որ
բյուջետային միջոցների կրճատումը կազդի նաև Հյուսիս-հարավ ավտոճանապարհի
շինարարության վրա: 

Այդ ճանապարհը Հայաստանի համար ռազմավարական նշանակություն ունի, և վստահաբար կարող
ենք ասել, որ հետանկախական շրջանի եզակի խոշոր նախագծերից մեկն է, որն ունի ոչ
միայն ներհայկական, այլ նաև միջազգային, տարածաշրջանային նշանակություն: Այդ
նշանակությունը հատկապես ընդգծվեց այն բանից հետո, երբ տեղի ունեցավ Իրանի շուրջ
միջուկային համաձայնությունը Արևմուտքի հետ: Իրանի հանդեպ պատժամիջոցների
չեղարկումը այդ երկիրը դարձրեց տնտեսական առավել բաց գործընկեր, և այս տեսանկյունից
Հայաստանի համար էլ բացվեցին նոր հնարավորություններ ու ոչ միայն երկկողմ, այլ նաև
տարանցիկ իմաստով: 

Այս մասին հայտարարել է նաև պաշտոնական Թեհրանը՝ մինչև անգամ նախագահ Ռուհանիի
մակարդակով հայտարարելով, որ Հայաստանը դիտում են Կասպից ծովը Սև ծովին կապող
միջանցք: 

Հյուսիս-հարավ ավտոմայրուղին, ըստ էության, այդ միջանցքի կարևոր
ենթակառուցվածքներից է, եթե հաշվի առնենք, որ Իրան-Հայաստան երկաթուղու և առավել ևս
նոր տարանցիկ գազամուղի հարցերը ըստ էության շատ ավելի խուլ հեռանկար են: 

Եվ ահա այս իմաստով ամենից իրատեսաան թվացող գոնե այդ նախագիծը ևս կանգնել է
արգելակման վտանգի առաջ, ինչի պատճառը ոչ միայն Հայաստանի տնտեսական վատ վիճակն է և
դրանից բխող բյուջետային սահմանափակումները, այլ նաև այն, որ Հյուսիս-հարավ
ավտոմայրուղին այս տարիների ընթացքում Հայաստանի բյուջեի վրա արժենալով մոտ մեկ
միլիարդ դոլարին մոտ վարկային բեռ՝ իրականում նաև դարձել է Հայաստանում միջոցների
ծախսման անարդյունավետության կամ պարզապես կոռուպցիոն ռիսկերի ու մսխումների մի
ահռելի օջախ: Մի բան, որը ըստ էության նաև նոր նախարարը չի հերքում՝ ասելով,
սակայն, որ դեռևս պարզ չէ, թե ով որտեղ և ինչպես է չարաշահել, ու ինքը չէ, որ սա
միայն պետք է գնահատի: 

Այս տեսանկյունից, իհարկե, նոր նախարարը իրավացի է: Իրավացի է այն իմաստով, որ
Հյուսիս-հարավի հետ կապված հարցադրումները պետք է ուղղվեն նաև իրավապահ
մարմիններին, որոնք այս տարիների ընթացքում պետք է անդրադարձ կատարած լինեին այդ
շինարարությանը, քանի որ դրանում մսխումների և չարաշահումների ռիսկերի մասին եղել
են բազմաթիվ հրապարակումներ և ահազանգեր: Վերջին հաշվով՝ իրավապահ մարմինների գործը
պետք է լինի բացահայտել այդ չարաշահումներն ու պարզել, ըստ այդմ՝ նաև
հասարակությանը ներկայացնել, թե անցնող երկու տարիների ընթացքում ինչ են արել այդ
ճանապարհին հին կառավարությունը և կապի ու տրանսպորտի նախկին նախարարը, ինչքանով են
նրանք պատասխանատու շինարարության ներկայիս վիճակի և մոտ մեկ միլիարդ վարկային
հավելյալ բեռի ծախսման արդյունավետության կամ անարդյունավետության համար: 

Հյուսիս-հարավը վաղուց սպասում է իրավապահներին, իսկ ահա ում են սպասում
իրավապահները՝ այնքան էլ պարզ չէ: 

ԻԳՈՐ ՄՈՒՐԱԴՅԱՆ, Քաղաքագետ 

Մեկնաբանություն - 22 Հունվարի 2017, 14:21 

Իրանի ներկայիս քաղաքական ղեկավարությունը վարում է բավական հետևողական արտաքին
քաղաքականություն, ելնելով պրագմատիկ նպատակներից: 

Իրանը փորձում է Ադրբեջանի հետ երկխոսություն հաստատել, առաջարկելով քաղաքական
ծառայությունների որոշակի հիերարխիա, որը ներառում է հետևողական առաջ քաշվող
քաղաքական ռեսուրսների համակարգը: Իրանի այս մարտավարությունը բախվում է Ադրբեջանի
մի շարք սկզբունքային պահանջներին, որոնք Իրանի համար դժվար է կատարել: 

Առայժմ իրանա-ադրբեջանական հարաբերությունները, չնայած որոշ ցուցադրական
ակցիաներին, չեն հանգել այնպիսի ռեժիմի, երբ պետք է սպասել Հայաստանի շահերին
ուղղված լուրջ քայլեր: 

Իրանի Անվտանգության բարձրագույն խորհրդի ներկայացուցիչների գնահատականով, «Ի
տարբերություն Ռուսաստանի, որը մշտապես շփոթվածություն է ցուցաբերում արտաքին
քաղաքականության մեջ, հատկապես Կովկասում, Իրանը տարածաշրջանում ամերիկյան ռազմական
ներկայությունը չի դիտարկում որպես երկարաժամկետ գործոն, եթե նույնիսկ նկատի է
առնվում 20 տարին: Այդ պատճառով գործողությունները, որոնք կարող են հանգեցնել
ռազմավարական կարևոր դիրքերի կորստին, որոնցից մեկը կապված է Հայաստանի հետ
հարաբերություններին, անընդունելի են Իրանի համար»: 

Միևնույն ժամանակ, ներկայում Թեհրանում Ադրբեջանի հետ հարաբերությունները համարվում
են ավելի կարևոր ու գերադասելի, քան Հայաստանի հետ հարաբերությունները: Դա հստակ է
և պետք է ընդունել: Անհրաժեշտ է դիտարկել իրանա-ադրբեջանական և իրանա-հայկական
հարաբերություններում ղարաբաղյան գործոնի նշանակությունը։ 

Իրանը միշտ փորձել է Ադրբեջանին ցույց տալ, որ ընդհանրապես շահագրգռված չէ
ղարաբաղյան խնդրով և բազմիցս հռչակել է աջակցություն նրա տարածքային
ամբողջականությանը: Սակայն Իրանը ժամանակ առ ժամանակ ցուցաբերում է պատմական
տրամադրություններ ղարաբաղյան հնարավոր կարգավորման կապակցությամբ: 

Կան իրանցիների նման պահվածքի բազմաթիվ օրինակներ: 2005 թ. սեպտեմբեր-դեկտեմբերին և
2006-ի հունվարին իրանական օֆիցիոզի ներկայացուցիչները ջանքեր են գործադրել
կարգավորման գործընթացի պայմաններն ու հանգամանքները պարզելու համար: Իրանցիներն
աշխատանքներ են տարել ոչ միայն Հայաստանում ու Ադրբեջանում, այլև Մեծ Բրիտանիայում:
Կան նշաններ, որ իրանցիները նախնական եզրահանգումներ են կատարել: 

Ներկայում նման փորձերը կրկնվում են: Այս եզրակացությունները հանգում են նրան, որ
Ադրբեջանի քաղաքական ղեկավարներն ու քաղաքական շրջանակներն, ընդհանուր առմամբ,
շահագրգռված են կարգավորման գործընթացի զարգացմամբ՝ տարածքները վերադարձնելու
հույսով: 

Իրանցիների կարծիքով, Հայաստանի ու ԼՂՀ ղեկավարները կարգավորման գործընթացը
դիտարկում են երկրում քաղաքական ընդհանուր գործընթացի համատեքստում, որպես կարևոր
քաղաքական ռեսուրս: 

Միաժամանակ, իրանցիները կարգավորման գործընթացում արագ առաջընթաց չեն կանխատեսում,
գործընթացը դիտարկելով որպես տարածաշրջանում սեփական քաղաքականության հնարավոր
գործոն: Իրանցիները դնում են հետևյալ քաղաքական խնդիրները. 

- Ադրբեջանին և հնարավոր է Արևմուտքին ցույց տալ, որ Իրանը ղարաբաղյան կարգավորման,
կայուն խաղաղության ու կայունության ապահովման կողմնակից է: 

- Իրանը փորձում է մշակել կոնկրետ գործողություններ, որոնք ուղղված են կարգավորման
գործընթացի խափանմանը, ուշադիր հետևում է իրադարձություններին և
խորհրդակցությունների կարիք ունի: 

- Իրանը գտնում է, որ իր վերլուծաբաններին ու հետախուզական ծառայություններին
հաջողվել է պարզել կարգավորման իրական գործընթացի հիմնական հանգամանքներն ու շահերը
և պնդում է, որ այդ գործընթացը դատապարտված է տապալման մի շարք հանգամանքներից
ելնելով (ԱՄՆ-ի անվստահ դիրքորոշումը, ԱՄՆ-ի և Եվրոպայի հակասությունները,
Ադրբեջանի ղեկավարության ու քաղաքական դասի անպատրաստությունը համարձակ որոշումներ
ընդունելու հարցում, Հայաստանում իրական դիմակայող գործոնների ընկալման
բացակայությունն արտաքին շահագրգիռ կողմերի մոտ): 

- Իրանի ներկայացուցիչները հակված չեն ընդունել նույնիսկ մեղքի փոքր բաժինը
կարգավորման գործընթացի ներկայիս մակարդակի համար, դիտարկելով ընդամենը իրանցի որոշ
չինովնիկների դանդաղկոտությունը Հայաստանի հետ հարաբերությունների զարգացման
հարցում, այդ թվում տնտեսության ոլորտում: 

- Իրանցիները մեծ մտահոգություն ունեն, որ հայ հանրությանը կպարտադրվի
Հարթավայրային Ղարաբաղի ու ընդհանրապես ղարաբաղյան խնդրի վերաբերյալ Իրանի
դիրքորոշման փոփոխության մասին կարծիքը, տվյալ կարծիքը դիտարկելով որպես Հայաստանի
վրա ազդեցության գործոն: 

- Իրանը փորձում է չարագացնել իրադարձությունները և առայժմ բանակցություններ չի
վարում Ադրբեջանի հետ խաղաղարար զորքերի հնարավոր տեղակայման շուրջ, չցանկանալով
Ադրբեջանին լրացուցիչ լծակ տալ իր հետ հարաբերություններում, սակայն ստիպված է
լինելու մտնել այդ հարցով անմիջական բանակցությունների ռեժիմ, օգտագործելով իր
ունեցած ճնշման լծակներն Ադրբեջանի դեմ: 

- Այն դեպքում, եթե Սարգսյանի ու Ալիևի բանակցությունները սպառնալիք դառնան Իրանի
ազգային անվտանգության համար, եվրոպական երկրներում իրանական դիվանագետներն արդեն
նախնական հանձնարարություն ունեն Իրանի համար վտանգավոր հետևանքները կանխելու
ջանքեր գործադրելու վերաբերյալ: 

Ղարաբաղյան հակամարտության գոտում խաղաղապահ ուժերի տեղակայման խնդիրը Իրանի
քաղաքական ու ռազմական բարձրագույն ղեկավարության ուշադրության կենտրոնում է, և
Իրանը պաշտպանական միջոցառումներ կձեռնարկի այդ ուղղությամբ։ 

Սարգսյանի ու Ալիևի միջև բանակցությունների արդյունքներից կախված՝ Հայաստանում
Իրանի դեսպանատունը ձեռնամուխ կլինի հայկական քաղաքական կուսակցությունների ու
հասարակական կազմակերպությունների հետ լայն շփումների՝ պարզաբանելու Իրանի
դիրքորոշումն այդ հարցում: 

Պետք է նշել, որ իրանցիներն այնուամենայնիվ հասկանում են, որ կանգնել են իրավիճակը
տանուլ տալու հեռանկարի առաջ և չեն կարող դա չընկալել որպես սեփական «սպասման»
քաղաքականության արդյունք, որը նրանք բացատրում են «Իրանի հյուսիսում ադրբեջանական
բնակչության տրամադրությունները հաշվի առնելու» անհրաժեշտությամբ: 

Չնայած այս մարտավարական խնդիրներին, Իրանը չի կարող չմշակել պահեստային տարբերակ
այն դեպքում, եթե հակամարտության գոտում այնուամենայնիվ հայտնվի խաղաղապահ
կոնտինգենտ: Այդ դեպքում ղարաբաղյան հարցում Իրանի հիմնական գործընկերը կդառնա
Ադրբեջանը, քանի որ խաղաղապահների խնդիրը կապվելու է Ադրբեջանի իրավունքների ու
նախաձեռնությունների հետ: 

Ժամանակի ընթացքում խաղաղապահ ուժերի վիճակն ու ներկայությունն ավելի ու ավելի
կախված է լինելու Ադրբեջանից: Հայաստանն այս հեռանկարում դուրս է մնում
Հարթավայրային Ղարաբաղի հողերի հարցում Իրան-Ադրբեջան-Հայաստան
հարաբերություններից: 

Այս իրավիճակն իրանցիները համարում են իրական հեռանկար: Իրանցիները չեն կարող
անտեսել այս հնարավոր տարբերակը: Սա կապված է Իրանի ազգային անվտանգության
առանցքային խնդիրներից մեկի հետ: 

Ներկայում, երբ արագացված ռեժիմով կարգավորվում են Իրանի ու ԱՄՆ-ի
հարաբերությունները, պետք է հասկանալ, որ Իրանի տարածաշրջանային քաղաքականության
առաջնահերթությունների փոփոխություն տեղի չի ունենա: 

Նախ, դրանից է կախված Իրանի անվտանգությունը, Իրանն իր տարածաշրջանային դիրքերը
կառուցելու համար շատ ժամանակ ու ռեսուրսներ է ծախսել: Երկրորդ, Իրանի շահերը
տարածաշրջաններում, ԱՄՆ-ի հետ հարաբերությունները կարգավորելու դեպքում,
համատեղվելու են ամերիկյան շահերի հետ: 

Այդ պարագայում Հայաստանի դիրքերին որևէ վնաս չի հասցվի: 

Ներքին կյանք - 07 Մարտի 2017, 11:52 

«Օհանյան-Րաֆֆի-Օսկանյան» դաշինքի անդամները նախընտրական իրենց առաջին
հանդիպումներն անցկացրեցին Տավուշի մարզում։ Դաշինքի ցուցակի առաջին եռյակի՝
գեներալ–գնդապետ Սեյրան Օհանյանի, «Ժառանգություն» կուսակցության փոխնախագահ Արմեն
Մարտիրոսյանի և ՀԱՄԱԽՄԲՈՒՄ կուսակցության նախագահ Վարդան Օսկանյանի գլխավորությամբ,
նրանք մարտի 6-ին այցելեցին սահմանամերձ բնակավայրեր։ ՕՐՕ դաշինքի
ներկայացուցիչները հանդիպեցին Վազաշենի, Չինարիի, Բերդի Այգեձորի, Արծվաբերդի,
Վերին Կարմիրաղբյուրի և Պառավաքարի բնակիչների հետ։ Պառավաքարում նրանք
հյուրընկալվեցին հաշմանդամություն ունեցող բնակչի տանը։ 

Բիզնես - 06 Մարտի 2017, 19:45 

Հայաստանում 2016 թվականին գրանցվել են 1564 ապրանքային նշաններ: Ինչպես
տեղեկացնում է «Արմենպրես»-ը վկայակոչելով ՀՀ տնտեսական զարգացման և ներդրումների
նախարարության աշխատակազմի մտավոր սեփականության գործակալության տվյալները, դրանցից
1148-ը եղել են ազգային հայտատուների անունով: 

2016 թվականին ազգային ընթացակարգով ստացվել է ապրանքային նշանների գրանցման 1717
հայտ, որոնցից 1261-ը՝ ազգային հայտատուներից: 

Ապրանքային նշանների 1565 հայտով կատարվել է նախնական փորձաքննություն: Հետ է
կանչվել 53 հայտ, 134 հայտով կայացվել է ապրանքային նշանի գրանցումը մերժելու մասին
որոշում: 

Նշանների միջազգային գրանցման մասին Մադրիդյան համաձայնագրի և դրա արձանագրության
շրջանակներում Հայաստանի Հանրապետության նշմամբ ստացվել է ապրանքային նշանների
միջազգային գրանցման մասին 2268 ծանուցում։ Միջազգային ծանուցումներով կայացվել են
2387 որոշում ապրանքային նշանին իրավական պահպանություն տրամադրելու վերաբերյալ,
նախնական մերժման մասին կայացվել է 713 որոշում, իսկ վերջնական մերժման մասին՝ 514։

Հայաստանի Հանրապետությունից ներկայացվել է միջազգային գրանցման 30 հայտ։ 2016
թվականին ազգային հայտատուներից ստացվել է 1261 հայտ, որը 2015 թվականի
համեմատությամբ նվազել է 79-ով: 

Ինչ վերաբերում է օտարերկրյա իրավաբանական անձանց ակտիվությանը, ապա 2016 թվականին
ազգային ընթացակարգով ստացվել է 456 հայտ, որը 2015 թվականի համեմատությամբ նվազել
է 99-ով։ 

Ներքին կյանք - 07 Մարտի 2017, 09:20 

Մարտի 6-ին և լույս 7-ի գիշերը արցախա-ադրբեջանական հակամարտ զորքերի շփման գծում
հակառակորդը տարբեր տրամաչափի հրաձգային զինատեսակներից հրադադարի պահպանման ռեժիմը
խախտել է 50 անգամ, որի ընթացքում, հայ դիրքապահների ուղղությամբ արձակել է ավելի
քան 1100 կրակոց: 

ՊԲ առաջապահ զորամասերը հիմնականում ձեռնպահ են մնացել պատասխան գործողություններից
և շարունակել իրականացնել մարտական դիրքերի հուսալի պահպանություն: 

ՎԱՀՐԱՄ ՄԱՐՏԻՐՈՍՅԱՆ, Գրող, հրապարակախոս 

Հասարակություն - 16 Հոկտեմբերի 2016, 11:40 

Հայ հանրությանը հազվադեպ է որևէ բան հուզում, բացի գազի ու հոսանքի գներից։ Բայց
գրականության Նոբելյան մրցանակն էս տարի ալեկոծեց «ֆեյսբուքը»։ 

Շատերը վիրավորվել էին, որ Մուրակամին Նոբելյան մրցանակ չի ստացել։ Մյուս առաջատար
հավակնորդների՝ քենիացի գրող Նգուգի վա Տիոնգի ու սիրիացի բանաստեղծ, էսսեագիր
Ադոնիսի համար ոչ ոք չէր նեղացել։ 

Իսկ ինձ զարմացրեց, որ հանձնաժողովը մի տարի էլ դիմադրեց զանգվածային մշակույթի ու
ճարպիկ էպիգոնության՝ Հարուկի Մուրակամիի հաղթանակին։ 

Մուրակամին պատկանում է ճապոնական արձակի այսպես կոչված «եվրոպական» թևին, որից հայ
ընթերցողին ծանոթ են Յասունարի Կավաբատան, Կոբո Աբեն և Կենձաբուրո Օեն։ 

Կավաբատան Նոբելյան մրցանակի դափնեկիր է։ Նա ազատորեն օգտվել է XX դարի Արևմտյան
գրականության զինանոցից, բայց, դրա շնորհիվ ճեղքելով ճապոնական մշակույթին բնորոշ
ներփակությունը, հերմետիկությունը, մնացել սակավախոս, ասկետ ազգային չափաբերված
կենցաղի պոեզիայի, մանրուքների դրամայի շրջանակներում։ 

Կոբո Աբեն և Կենձաբուրո Օեն, որը նույնպես Նոբելյան մրցանակի դափնեկիր է, անկեղծ
«եվրոպական» նորարարներ են, որոնց «ճապոնականությունը» բարդացնում է ստեղծագործական
խնդիրը՝ բախման մեջ դնելով արդիական ճգնաժամերն ու ավանդական, սոցիալապես անշարժ
ինքնությունը։ 

Հիմա դառնանք Մուրակամիին։ Նրա գլխավոր ժանրը միստիկական դետեկտիվն է, երբեմն՝
թրիլերը։ Երկուսն էլ զուտ կոմերցիոն ժանրեր են, բնականաբար, առևտրային է նաև դրանց
համաձուլվածքը։ Ավելի մեծ դժբախտությունն այն է, որ Մուրակամին օգտվում է ոչ միայն
Արևմտյան գրականության արդեն ծանոթ, փորձարկված, հաջողություն բերած ժանրերից, այլև
արտահայտչամիջոցներից՝ հաճախ մեծ գրողների, բայց առանց որևէ բան ավելացնելու։ Իսկ
«ճապոնականությունը» նա օգտագործում է որպես էկզոտիկա։ 

Կարելի է հեռու չգնալ ու հիշել «Լարովի Թռչնի ժամանակագրությունը» վեպը (1994), որի
վերնագիրն իհարկե ավելի լավն է, քան «Լսիր քամու երգը» տափակությունը (Հարուկիի
առաջին վիպակը, որը գրելու և առհասարակ գրականությամբ զբաղվելու անհրաժեշտությունը
նա հասկացել է բեյսբոլի մի խաղ նայելուց), բայց ակնհայտ նմանօրինակումն է Էնթոնի
Բյըրջեսի «Լարովի նարինջը» վեպի (1962), որի հիման վրա 1971-ին Սթենլի Կուբրիկը
նկարել է համանուն գլուխգործոցը։ 

Հնարավոր է Մուրակամիի շատ սիրահարներ ասեն՝ ինչ անենք, մեկ է, լավ է կարդացվում։
Երևի։ Ռաբիս երաժշտությունն էլ լավ է լսում մի ահագին ամբոխ։ Ծանոթ է, հեշտ է,
ուղղված է այնպիսի զգացմունքներ հարուցելուն, որոնք բազմիցս ու զանգվածաբար նույն
եղանակներով ի հայտ են բերվել, ուրիշների կողմից։ Իսկ նոր գրականության, արվեստի
ընկալումը աշխատանք է, համաստեղծագործություն հեղինակի հետ, որի արդյունքը կա՛մ
ձախողման հիասթափությունն է, կա՛մ հաջողված գործի, հետազոտության... հետաքննության
հաճույքը։ Ճիշտ է, Հայաստանում, հետխորհրդային տարածքում կրթական համակարգը չի
տալիս այն գիտելիքը, գործիքակազմը, որով ուսանողը կարողանա ազատվել դասական
մշակույթի կռապաշտությունից և ինքնուրույն հարաբերվել ժամանակակցին։ Այդ պատճառով
Մուրակամին, Կոելյոն, Բեգբեդերը և մյուսները զբաղեցնում են նույնիսկ այլ հարցերում
առաջադեմ երիտասարդության միտքն ու հոգին։ 

Ինչ վերաբերում է Բոբ Դիլանին, կարծում եմ, նա արժանի է այս մրցանակին նախ երգի
խոսքերի կարգավիճակը երաժշտության պարզունակ կցորդից պոեզիայի մակարդակի
բարձրացնելու համար։ Ապա նա վառ ներկայացուցիչն է բիթնիկների մշակույթի, որը ցնցեց
սպառողական հասարակությունը, որտեղ պատերազմի օրերին իշխող է դառնում
ռազմա-հայրենասիրական հիստերիան, իսկ խաղաղ ժամանակ գորշությունը՝ իր 50
երանգներով։ 

ՍԻՐԱՆՈՒՅՇ ՊԱՊՅԱՆ, Հարցազրուցավար 

Հարցազրույց - 14 Փետրվարի 2017, 17:49 

Մեր զրուցակիցն է Թումանյանի թանգարանի տնօրեն Նարինե Թուխիկյանը 

- Տիկին Թուխիկյան, 2016-ի վերջին օրը Հաց բերող Արթուր Սարգսյանն ազատ արձակվեց,
սակայն հիմա երկամսյա կալանքի տակ է: Հաշվի առնելով նրա հանդեպ հանրային
աջակցությունը՝ ինչո՞ւ էր պետք նախընտրական շրջանում նրան կալանավորել: 

- Գիտեք, Արթուր Սարգսյանը իր մտածված, կամավոր քայլով վերականգնել է մեր
հասարակության մեջ Մարդու բարոյական, քրիստոնեական տեսակը, կերպարը: Մենք տեսանք,
որ աղճատված արժեհամակարգը չի կարող իսպառ վերացնել անձնազոհության գնով
մարդասիրությունը և գթությունը վերահաստատելու պահանջը և կարողությունը: Մենք միշտ
դժգոհում էինք, որ այսօր չկան հերոսներ: Այդ հերոսներին մենք գտանք ռազմի դաշտում:
Ճիշտ է, հերոսություն անելը նրանց` զինվորների, նաև առաքելությունն է: Իսկ
քաղաքացիական կյանքում մենք վաղուց հերոսներ չունենք: Մեր արվեստը՝ գրականությունը,
երաժշտությունը, կերպարվեստը, կինոն այսօրվա հերոսական-քաղաքացիական տիպար չուներ:
ՀԱՑ ԲԵՐՈՂԸ կդառնա այդ տիպարը: Եվ ինչքան նրա նկատմամբ իրավապահ մարմինները կամ
հայկական «արդարադատությունը» ճնշիչ քայլեր կատարի, ակամայից նրան առավել
կհերոսացնի: 

Գուցե նորից կալանավորելու հրաման տվողը ներքուստ հենց սա է ուզեցել`ՀԱՑ ԲԵՐՈՂԻ
կերպարը զարտուղի ճանապարհով առավել պարուրել լույսով: Եթե այդպես է, ապա դա
հաջողվել է: Կամ գուցե կալանավորելու պատճառը խանդն է Արթուրի նկատմամբ: Այն
տեսակը, որ երբեք հասարակության կողմից չսիրվեց ու չընդունվեց, այդ տհաճ տեսակը
ուրիշ տարբերակ չունի, քան կոպտությունը: Եվ սա վրեժ է ոչ միայն ՀԱՑ ԲԵՐՈՂԻՑ, այլև
բոլոր նրանցից, ովքեր, ի դեմս Արթուրի, գտել են իրենց այսօրվա հերոսին: Նրան կարող
են ազատազրկել, գնդակահարել, տեղափոխել ԵԱՏՄ անդամ այլ երկրի բանտ, չէ՞ որ մենք
հիմա մեկ ընդհանուր բանտ ունենք: Ոչինչ չի օգնի: ՀԱՑ ԲԵՐՈՂՆ այլևս հավաքական կերպար
է: 

Հիմա, նրա կողքին հիշեք գլուխ ջարդող, աչք հանող, ցեղասպանության 100-րդ տարելիցին
հուշահամալիրում քրքջացող (ի դեպ, նրանք հայ կանայք էին` ուսուցիչներ,
պատգամավորներ և այլն), սեփական երկար եղունգներով նորից աչքեր հանող, կաշի քերթող,
գնդակահարող, բռնաբարող տեսակը: Հիմա այս տեսակը ո՞նց հանդուրժի Արթուր Սարգսյանի
մարդկային հմայքը: 

- Ըստ Ձեզ՝ ի՞նչ փոխեցին հուլիսյան դեպքերը մեր իրականության մեջ, արդյոք քաղաքացին
ավելի պահանջատե՞ր է դարձել, այնքան է փոխվել, որ այլ որակի ընտրություններ
կունենանք և այլ արդյունք կարձանագրենք՝ հասնելով համակարգափոխության: 

- Հուլիսյան դեպքերը շատ բան են փոխել նրանց համար, ովքեր ընդունակ են մտածելու,
փոխվելու և փոխելու: Թե հասարակության քանի տոկոսն է այդպիսին, չեմ կարող ասել: Իսկ
ընտրությունները կլինեն այնպիսին, ինչպիսին եղել են: Ռեյտինգային ցուցակները` վկա:

- Ընդհանրապես հանրային պահանջ կա՞ փոփոխությունների: 

- Հանրային պահանջ կա այն պարագայում, երբ քաղաքացին իր կյանքի որակի վատթարացման
մեջ տեսնում է պատճառահետևանքային կապ ընտրությունների հետ կապված: Իսկ ով այդ կապն
ունակություն չունի տեսնելու, ուզում է փոփոխություն, բայց չի գիտակցում, որ ինքը
գործ ունի անելու, որ իր ընտրությամբ պատասխանատու է դրա համար: 

- Ըստ Ձեզ` ի՞նչ պետք է անեն քաղաքական ուժերը նախընտրական այս փուլում, արդյոք
տեսնո՞ւմ եք առողջ մրցապայքար: Նշվում է, որ այս ընտրապայքարում չկա գաղափարական
հենք: 

- Թերևս մեկ դաշինքի դեպքում: Մյուս դեպքերում «մրցապայքարը» կարծում եմ հերթական
անտաղանդ մարիոնետային բեմադրությունը կլինի: 

ՆԱԻՐԱ ՀԱՅՐՈՒՄՅԱՆ, Մեկնաբան 

Մեկնաբանություն - 03 Մարտի 2017, 16:43 

Հայաստանում նախընտրական պայքարը խոստանում է շատ կոշտ լինել: Սերժ Սարգսյանը
քարոզարշավից առաջ հայտարարել է, որ իշխանության խնդիրն է առանց ցնցումների
նախընտրական գործընթաց ապահովել: Այն ժամանակ դա կարելի էր ընկալել որպես
ընդդիմադիր ուժերի կողմից ընտրություններից առաջ կամ հետո հնարավոր «ցնցումների»
ակնարկ: 

Այնուամենայնիվ, երևի միայն դա չի նկատի ունեցել, այլ նաև հենց իշխող ուժի ներսում
պայքարը: ՀՀԿ ներսում նոր խմբավորումը՝ ի դեմս Կարեն Կարապետյանի և նրա թիմի,
ակնհայտորեն դուրս է մղում ոչ միայն հներին, օդիոզ օլիգարխներին, այլ նաև Սերժ
Սարգսյանի երիտասարդ բարեփոխիչներին: ՀՀԿ-ում երեք պայմանական թիմ է ձևավորվել, և
նրանց միջև պայքարը կարող է ավելի կոշտ լինել, քան ընդդիմության և իշխանության
միջև: 

ՀՀԿ պատգամավոր Կարեն Կարապետյանը հայտարարել է, որ ՀՀԿ-ին անդամակցությունը միայն
խանգարում է իր նախընտրական պայքարին, սակայն չի պատրաստվում լքել կուսակցությունը:
Ընդ որում, Կարեն Կարապետյանը խորհուրդ է տվել չընտրել ՀՀԿ թեկնածուներին, եթե
ժողովուրդը դժգոհ է կուսակցությունից: 

Պատգամավոր Կարեն Կարապետյանը հայտարարել է նաև վարչապետ Կարեն Կարապետյանին
աջակցելու մասին, և ըստ ամենայնի, հենց Կարապետյանների թիմն է տոն տալու
նախընտրական պայքարում: Ընդ որում, այդ թիմն արդեն հիմա ակտիվորեն ժամանակակից
քաղտեխնոլոգիաներ է կիրառում: 

Այդ քաղտեխնոլոգիաների կիրառումն աչքի առաջ է: Օրինակ, «դրական սպասումների»
ձևավորումը՝ վարչապետի Վրաստան այցը և «Լարսին այլընտրանքի» խոստումը, միլիարդների
ներդրումների խոստումը, նախարարներին հարյուրավոր հանձնարարականները: Արդյունքը դեռ
կարևոր չէ, գլխավորն էլեկտորատին գրավելն է: 

Զուգահեռ քաղաքականությունից դուրս են մղվում այնպիսի վտանգավոր մրցակիցներ,
ինչպիսիք են Հովիկ Աբրահամյանը, Մհեր Սեդրակյանը, Սուրիկ Խաչատրյանը, Գագիկ
Խաչատրյանը: 

Պատգամավորության թեկնածու, ԲՀԿ-ից պատգամավոր Լյովա Խաչատրյանը, մեկնաբանելով
արդեն տեղի ունեցած նախընտրական միջադեպերը, հայտարարել է, որ ոչ թե քաղաքական,
գաղափարական պայքար է ընթանում, այլ ֆիզիկական: Փաստացի, մարզերում պայքարն
ընթանում է ֆիզիկական հաշվեհարդարի մակարդակում: 

Այդ մեթոդների դեմ են դրվել ժամանակակից քաղտեխնոլոգիաները, և կհաղթի նա, ով գումար
չի խնայի: 

Ավանդական «քաղաքական գործիչները» փորձում են քաղտեխնոլոգիաներին հակադրել
ֆիզիկական ուժն ու հին գողական «պանյատները»: Նոր թիմի քաղաքական տեխնոլոգիաները
բարձր են «պրիմիտիվ գողությունից» և այլ մասշտաբներ են առաջարկում: 

Սերժ Սարգսյանի պայմանական «տեխնոկրատների» թիմը ՀՀԿ-ում պետք է որպես դաշնակից
ընտրի կամ Կարապետյանի նոր թիմին, կամ էլ հին ընկեր օլիգարխներին: Դատելով Արմեն
Աշոտյանի հայտարարություններից՝ իրենք խաղադրույք են անում Կարապետյանի վրա՝
պայմանով, որ Սերժ Սարգսյանը կպահպանի իր դերը: Արմեն Աշոտյանը, որը, ըստ մամուլի,
կարող է խորհրդարանի նախագահ դառնալ, մեկնաբանելով ՀՀԿ-ի «անվտանգություն և
առաջընթաց» կարգախոսը, ասել է, որ «առաջընթացը» ապահովելու է Կարեն Կարապետյանի
կառավարությունը, իսկ «անվտանգության» մարմնավորումը Սերժ Սարգսյանն է: 

Մարզերում ՀՀԿ օդիոզ անդամների ու ընդդիմության պարտությունը ձեռնտու կլինի ինչպես
Կարեն Կարապետյանի թիմին, այնպես էլ Սերժ Սարգսյանի «երիտասարդ տեխնոկրատներին»:
Հարցը միայն այն է, թե արդյոք ընտրություններից հետո տեխնոկրատները պետք են լինելու
Կարեն Կարապետյանին: 

Ներքին կյանք - 06 Մարտի 2017, 15:26 

Սևանա լճի մակարդակի նիշը 2017 թվականի հունվարի 31-ի դրությամբ եղել է 1 հազար
900,45 մետր: Ինչպես տեղեկացնում է «Արմենպրես»-ը` վկայակոչելով ՀՀ ազգային
վիճակագրական ծառայության տվյալները, նախորդ ամսվա համեմատ այն նվազել է 1 սմ-ով,
իսկ նախորդ տարվա նույն օրվա համեմատ այն բարձրացել է 23 սմ-ով: 

2017 թվականի հունվարին Արփա-Սևան ջրատարով Սևանա լիճ մուտք գործած ջրի ծավալը
(ներառյալ ջրատարի հատվածքով ստորերկրյա ներհոսքը) կազմել է 2 մլրդ 630 մլն խմ, իսկ
2016 թվականի հունվարին այն կազմել էր 2 մլրդ 471 մլն խմ: 

Մեծ Սևանի ափամերձ գոտու ջրի միջին ջերմաստիճանը 2017 թվականի հունվարին կազմել է 2
աստիճան, իսկ Փոքր Սևանինը` 2,3 աստիճան: 2016 թվականի հունվարին Մեծ Սևանի ափամերձ
գոտու ջրի միջին ջերմաստիճանը կազմել էր 2,7 աստիճան, իսկ Փոքր Սևանինը` 3 աստիճան:

Մեծ Սևանի ջրի հայելու մակերեսը 2017 թվականի հունվարի վերջի դրությամբ կազմել է
939,65 ք/կմ, իսկ Փոքր Սևանինը` 338.39: Հունվարի վերջի դրությամբ Մեծ Սևանի ծավալը
եղել է 24,04 մլրդ խմ, իսկ Փոքրինը` 14,07 մլրդ: 2016 թվականի հունվարին Մեծ Սևանի
ծավալը կազմել էր 23,83 մլրդ խմ, իսկ Փոքր Սևանինը` 13,99 մլրդ: 
