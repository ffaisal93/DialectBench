Խաղաղ է տանը, զեփյուռն է ներս գալիս կիսաբաց օդանցքով` տատանում ծիրանագույն
վարագույրը, ճանճը վարագույրից բզզալով պոկվել` կախվել է օդում, արևի շողը
պատուհանի ապակին թափանցած` ճերմակ շեղբով շոշափում է շագանակագույն հատակը, փոշին
բրոունյան շարժումով երևակվել է շողի թեք էկրանին, մանուշակագույն մետաքսից ծածկոցն
ասես գինի լինի մահճակալին թափված, որ անկյունում հավաքվել` ծորում է գետին, պատից
կախ ռադիոն խսխսան երգում է... 

«Սս...»... 

Մածուն-սխտորի հոտ կա սենյակում, խմորի հոտ, սեղանին` ալյուրի շաղք,
«թաթար-բորակու» գրդնակած, կտրատած խմորն է չորանում, պատուհանի առաջ` սևին ոսկետառ
«Զինգերն» է, նիկելապատ թևը պտտես` կչխկչխկա, ասեղն ուղղահայաց կպարի` գործվածք դեմ
տուր... 

«Սսա...»... 

Պատուհանագոգին Թումանյանի հատորն է` «Նեսոյի քարաբաղնիսը», «Ձախորդ Փանոսը»,
«Սուտլիկ որսկանը»... Մյուս պատուհանագոգին` սադաֆանախշ թառն է, ծնգացնես` պապն
այնտեղ կլսի, կուրախանա... 

«Սսատ... »... 

Ի՞նչ ձայն է... 

Դրսից է, փակի՛ր կիսաբաց եղած դուռը, թող չխաթարվի սենյակի անդորրը... 

«Սատանան այնտեղ պարահանդես է տոնում... »... 

Այ քեզ բան... Ի՞նչ է... 

Ինչ է՝ ինչ է... Մեֆիստոֆելի մեներգն է «Ֆաուստ»-ից... երևի հարևան տանից է կամ
փողոցից... Դե փակի՛ր դուռը վերջապես... Չէ՞... Ինչո՞ւ... Ուզում ես դո՞ւրս գալ...
Արդե՞ն... Լավ, դուրս արի, բայց պատրաս՞տ ես, կարծում ես հե՞շտ բան է տանից դուրս
գալը... Դուռը բանալիով մի՛ փակիր, հանկարծ բանալին կկորցնես` վերադարձդ
կդժվարանա... 

Կողքո՛վ, կողքո՛վ, շրջանցի՛կ, հեռո՛ւ, չսայթաքե՛ս, զգո՛ւյշ... Շանը` կողքով,
կատվին` կողքով, առնետին` կողքով, օձին, գայլին, արջին` կողքով ու կողքով, մարդուն
չբախվես, ոտքը չտրորես, զգո՛ւյշ, հեռո՛ւ, հպանցիկ սահիր` գնա: Եզրին չմոտենաս, այս
կողմում մնա: Այս կողմում նայի՛ր, արև է, կապույտ երկինք, ամառային ջերմի մեջ` զով
զեփյուռ, կակաչները ջահել արյան կաթիլների պես շաղված են կանաչ դաշտում, տատրակները
ճախրում են բարձր` երկրի ձգողությանն անենթակա, նապաստակը գլուխկոնծի է տալիս
բլրալանջն ի վար... Հեքիաթ է... Եզրին, զգուշացրի, մի՛ մոտենա, այն կողմում,
նայիր՛, ցուրտ է, մութ, տարօրինակ կերպարանքներ են ծամածռվում թավուտների
խորքերում, լեռնագագաթին նստած, լսո՞ւմ ես, ծեր գայլն է ձգուն ոռնում կիսալուսնի
վրա, ագռավի կռռոցն է ձայնակցում նրան չոր սաղարթի միջից... Ե՛տ արի, զգո՛ւյշ, մի՛
նայիր, մի՛ լսիր, չշոշափե՛ս... 

Գոյա չնայես, Մալերի սիմֆոնիայի կապարե օվկիանոսը չմտնես, Օռնետ Քոուլմենն է իր
պլաստմասսե սաքսոֆոնով` ականջներդ փակիր, Thrash Metal- ն է` հեռու մնա, Death
Metal- ն է` հեռու, էլի հեռու, ավելի հեռու... 

Այս կողմ արի, ահա, Խաչատրյանն է, ադաջիոն, առավել քնքուշ, նուրբ, կատարյալ մեղեդի
պատկերացնել անկարելի է, Ռախմանինովն է, Վիվալդին, նրանք քեզ կառնեն իրենց թևերին,
կտանեն ամռան զեփյուռի միջով, կկերակրեն նրբահամ նեկտարով, գունազարդ թիթեռների հետ
պար կգաս օդում... Ռոսինիի «Սևիլյան սափրիչն» է, լսի՛ր... Զմայլանք է, չէ՞... 

Հեռու մի՛ գնա` ասում եմ, Պիկասոյի ծուռ-մուռ ֆիգուրներից երես դարձրու, Նիցշեին
շրջանցի՛ր, Շնիտկե չլսես, Մունկն է, կճչա` չձայնակցես, Դիքսն է` աչքերդ փակիր,
Բոսխն է` փրկվի՛ր... 

Սարյանի հեքիաթների մեջ սուզվիր, Գոգենին ընկերացի՛ր` Թաիթի գնա` թխամաշկ
գեղեցկուհիների հետ սիրաբանիր... Քնքուշ, թեթև կին սիրիր, չափավոր կրքոտ, ռոմանտիկ,
սենտիմենտալ: Կրակոտ, «ճակատագրական» կին չսիրես, հեռու մնա, մազին չդիպչես, մաշկին
չդիպչես, աչքերին չնայես, աչքերի անտակ վիհը հայացքդ թե որսաց` կտանի-կկորցնի,
կմոլորվես՝ ետդարձի ճամփան կմոռանաս իսպառ... Թեթև կին սիրիր, սիրունիկ, քնքուշ,
Ռենուարի փիսիկատեսք կանանց նման, Տերյան, Եսենին արտասանիր նրանց նրբիկ ականջին,
Բիթլս հնչեցրու, Ազնավուր, Էլինգտոն, Սարոյանի պատմվածքները կարդա... 

Պոյին, Բոդլերին անտեսի՛ր, Դոստոևսկու «անիծյալ հարցերը» շրջանցի՛ր, Ֆրեյդից հեռու
պահիր քեզ... Առհասարակ` ուղեղիդ շատ զոռ մի տուր, բորբոքված ուղեղը անդադար սնունդ
պահանջող հրեշ է, նյարդայնության, ընկճախտի հարուցիչ, թեթև մտածիր, թեթև ապրիր, մեկ
է` մեռնելու ես, չես խուսափի... 

Բեքեթից երես դարձրու, Կաֆկայից փախի՛ր, արագ... Փախի՛ր` ասացի... Զգո՛ւյշ... 

Սայթաքեցիր, վա՛խ, ո՜նց սայթաքեցիր... Ո՞վ գայթակղեց... Վայրկենապես կալանեցին...
Ահա, քարշ տվին` հողերը քերելով, մտցրին ընդհատակ, կրակների մեջ խանձելով տարան,
բերին, հանեցին դուրս, փրփրած օվկիանոսի վրայով սլացրին` բարձրացրին երկինք,
իջեցրին ժեռ լեռան գագաթին... Չարքերն են այստեղ հավաքված, Վալպուրգյան գիշեր է,
պառավ կախարդներն աչքով են անում, ծուռտիկ մատները խոթում փլված բերանները`
շվացնում, փեշերը վեր հանած` պարում, խփում կողերիդ, կմճտում, առնում`
հողմապտույտով բարձրացնում, ցած բերում, զարկում սև վանքի պատերին, խաչում
խնձորենու չոր բնին, մտցնում հողի տակ, դուրս քաշում, սուզում ջրերի մեջ, ջրից
հանում` շպրտում երկինք, անկումին որսում` խոթում ծոցները, ծծմբահամ կաթ կերցնում
ճլորած ստինքներից... 

Ի՞նչ արիր, թշվառական, զգուշացված էիր, չէ՞... Հիմա էդտեղից ո՞նց ես դուրս գալու,
ո՞վ է հանելու... Վա՛յ քեզ, վա՜յ... 

Ոչ այնքան հեռավոր 1918 թվականին, երբ շնից շատ ինքնակոչ աղաներ դեռ չկային, այս
գյուղում մեն մի աղա կար՝ Լևոն աղեն։ Հարուստ մարդիկ, ճիշտ է, էլի կային, Լևոն աղից
հարուստներն էլ կային, բայց որպես աղա հարգվում էր միայն Լևոնը։ Աղա էր Լևոնը՝
հոգով, սրտով, իր թասիբ-նամուսով, տո՛, իր նիստ ու կացով, իր բոյ-բուսաթով, ձի
նստելու, զենք բանեցնելու, բաժակ բարձրացնելու իր շնորհքով... Գիշեր-ցերեկ Լևոն աղի
դուռը բաց էր ամեն գնացող-եկողի առաջ, օրը տասը աղքատ էր կշտանում Լևոն աղի հացով.
հաց տվող մարդ էր Լևոն աղեն։ Սով լիներ, դժբախտություն լիներ, թե թշնամի վրա տար,
Լևոն աղեն սարի նման էս գյուղի թիկունքին կանգնած էր։ Իսկ Հրա՜յրը... Լևոն աղի չորս
որդիներից ավագն էր Հրայրը։ Առյուծի սիրտ էր կերել Հրայրը։ Նրա ահից թշնամին էս
գյուղից փախ-փախ էր անում՝ ոնց որ լեղաճաք գայլը ազնվացեղ չոբանաշնից։ Աչք-աչքի
տասը տղամարդ չէր կարող չափվել Հրայրի հետ... Բայց մահը... Անտեր մնա մահը, գալիս
իմա՞ց է տալիս, հարցնո՞ւմ է ով լինել-չլինելդ, հարցնո՞ւմ է տարիքդ ու ցանկությունդ։
Տասնութ տարեկանից Հրայրը զինվոր էր, Հայաստանում էլ քաղաք ու գյուղ կա՞ր, էլ լեռ
ու կիրճ կա՞ր, որտեղ Հրայրը թշնամու դեմ կռված չլիներ։ Մի հարյուր անգամ մահը
ժպտացել ու աչքով անելով անցել էր կողքից։ Ժպտացել ու անցել էր, որ արյունից ու
կռվից հեռու, իր գյուղի աղբյուրի շրթին բռնացներ։ Մահն էլ Հրայրի հետ դեմ առ դեմ
դուրս գալու ռիսկը չէր ունեցել, թիկունքից էր վրա տվել ու շրջվելու անգամ,
զարմանալու անգամ ժամանակ չէր տվել իգիթին։ 

Լևոն աղի տան բակում ասեղ գցեիր, գետնին չէր ընկնի, էնքան ժողովուրդ էր հավաքվել։
Դանակը զարկեիր սրտներին, էդքանի միջից մեկի սրտից մի պուտ արյուն չէր կաթի։
Տղերքը, ճիշտ է, հետապնդել ու շանսատակ էին արել Հրայրի վրա թիկունքից կրակողին
(ճանաչել էին, քոռ Ահմադի շներից էր եղել), բայց դրանից ի՞նչ օգուտ, Հրայրի կորստի
դեմ դա ի՜նչ սփոփանք էր։ 

Լևոն աղե՜ն... Խեղճ Լևոն աղա, էլ Լևոն աղա՞ էր մնացել, աշխարհը փուլ էր եկել Լևոն
աղի գլխին։ Ուր էր, էդ սև գնդակն իր թիկունքին առած լիներ ու Հրայրն իրեն գերեզման
դներ։ Անխիղճ աստված... Գոնե հիմա գութ ունենար, ու իր հոգին էլ առներ։ Ո՜ւր էր...

Էս աշխարհի չարին ու բարուն անտեղյակ, էս վշտին անհաղորդ, Հրայրի Գևորգ որդին
հարմար պահ էր գտել, բարձրացել էր կտուրն ու երկար ներքև նայելուց ձանձրացած՝ խաղ
էր մտածել իր համար. թքում էր փոքրիկ մի մրջյունի վրա ու ծնկած սպասում էր՝ արդյոք
դուրս կգա՞ ճստիկն էդ մեծ օվկիանի միջից։ Մրջյունը մաքառում, կենաց մահու կռիվ էր
տալիս, ուժասպառ լինելով դուրս էր պրծնում մահվան ճիրաններից ու երևի չհավատալով,
որ, այնուամենայնիվ, փրկվել է, այս անգամ էլ է փրկվել, մի պահ շվարած կանգ էր
առնում՝ չիմանալով հետո ի՞նչ անել։ Հաջորդ պահին, երբ փոքրիկ տոտիկները հազիվ
շարժելով՝ մրջյունը մի կերպ պոկվում էր տեղից, երեխան նորից էր թքում և ամեն ինչ
սկսվում էր նորից։ Մահու և կենաց կռվի երեք ռազմադաշտ էր թողել մրջյունը
թիկունքում, երբ երեխան զգաց, որ խեղճը բոլորովին ուժասպառ է եղել և ուր որ է արդեն
հանձնվելու է։ Չէ, մրջյունի մահը չէր ուզում, ձեռքի ծղոտիկով դուրս քաշեց նրան
մահվան երախից ու սպասեց։ Այս անգամ երկար սպասեց, արդեն ձանձրանում էր սպասելուց,
բայց մրջյունը հանկարծ կենդանության նշաններ ցույց տվեց։ Չէ, էս մրջյունը շատ ամուր
էր կառչած կյանքից, և ապրելու նրա համառությունը զվարճացնում էր երեխային։
Հետաքրքիր էր տեսնել, թե էլ ի՞նչ փորձությունների կդիմանա, ինչքա՞ն կդիմանա։ Իսկ
մրջյունն, ախր, շատ միամիտն էր. մեկ ուրիշը նրա փոխարեն խորամանկության կդիմեր,
սուտմեռուկի կդներ, կխաբեր ու կփրկվեր։ Իսկ սա՝ չէ։ Իրեն տանջամահ անողի
մեծահոգությա՞նն էր հավատում, թե ինչ, խելքը գլուխը եկավ թե չէ՝ շարժվեց տեղից։ Թե
ո՞ւր էր փախչելու, որտե՞ղ էր պատսպարվելու՝ աստված գիտեր։ Իսկ երեխան այլ
փորձություն էր մտածել, մրջյունի չորսբոլորը բարձր հողապատնեշ կապեց ու նրան
թողնելով կենտրոնում շվարած-կանգնած, ինքը խնդմնդալով սպասեց՝ հիմա՞ ինչպես է
վարվելու... 

Այդ պահին, սակայն, ձիու ոչ սովորական, պղնձյա վրնջոց լսվեց, և քրտնաթոր,
փրփրակալած բերանով կապտավուն մի նժույգ ծառս եղավ ու ներսից ասես եփ գալով,
չհանդարտվելով կանգ առավ Լևոն աղի տան բաց դարպասի առաջ։ Այստեղ երեխայի խաղն
ընդհատվեց։ Թողնելով մրջյունին՝ երեխան շտապեց ներքև, դեպի կապույտ ձին։ 

Ձիավորը, որ լավ լուր էր բերել, որ ձիու հոգին բերանը բերելով շտապել էր րոպե առաջ
աչքալուսանք տալ Լևոն աղին, տեսնելով դագաղի սև կափարիչը նրա տան դիմաց, իր ձիու
նման ծառս եղավ, ու չգիտես ինչու՝ Հրայրը... վկայեց սիրտը։ Հետո շվարել մնացել էր
դեռևս ոստոստացող ձիու վրա՝ մոռացած ասելիքն ու անելիքը։ 

Ժողովուրդը, որ ճանաչել էր բաջազլեցի հայտնի հարյուրապետ Դավթի Վրեժ որդուն,
սուսուփուս ճանապարհ էր բաց անում նրա առաջ՝ դեպի Լևոն աղեն։ Լևոն աղեն... Ի՜նչ
Լևոն աղա՝ քա՛ր, քա՛ր, որձաքար։ Հազար տարի, միլիոն տարի շանթ ու կայծակ կերած,
հազար տեղից, միլիոն տեղից վիրավոր, ներսից հրդեհ, ներսից կրակ, բայց դրսից հպարտ,
սառը որձաքար։ 

Կոպենհագենի ֆրանսիական գրախանութ-սրճարանը ժամանակին իմ սիրած վայրերից էր։ Երբ
դեռ ասպիրանտ էի, հաճախ գործից շուտ էի դուրս գալիս, որ հասցնեմ մինչև փակվելը մի
բաժակ սուրճ խմել։ Նստում էի պատուհանի մոտ ու գրում ժամերով։ Էնտեղ են գրվել
շուտով լույս տեսնելիք գրքիս պատմվածքներից շատերը։ Գրվել են նաև լիքը խզբզոցներ՝
որպես իմ կյանքից վռնդված մի տղայից ապաքինվելու միջոց։ 

Այդ գրախանութից գնել եմ Պատրիկ Մոդիանոյի գրքերից ու Փոքրիկ Նիկոլայի բացիկներից։
Փորփրել եմ գրադարակները՝ փնտրելով Ֆուադ Լարուիի՝ Գոնկուր մրցանակ ստացած գիրքը։
Ու էդպես էլ չեմ գտել։ Մի անգամ նաև մոռացել եմ քրուասանի համար վճարել, հիշել,
վճարել եմ հաջորդ այցելությանս ժամանակ։ Մի ժամանակ ֆրանսիական գրախանութ-սրճարանն
իմ առօրյայի մի մասն էր, բայց միայն մի ժամանակ ու շատ վաղուց։ Այնուամենայնիվ,
շարունակում էի ստանալ նրանց նորությունները ու ամեն անգամ բացում էի մեյլերը,
ուշադիր կարդում։ Ստուգում էի, թե ով է հերթական հյուրը լինելու. մի օր գուցե Ֆուադ
Լարուին գա։ 

Իսկ մինչ այդ ամեն գրախանութ մտնելիս ֆրանսիական բաժինն էի փնտրում։ Ֆուադ Լարուիի
գրքերը հայտնաբերելը հոբբիի նման բան էր դարձել։ Արդեն չեմ էլ հիշում՝ գրքերը
գտնու՞մ էի ու չէի՞ առնում, թե՞ չէի էլ գտնում։ Տարօրինակ զգացողություն էր գրողի
հետ մի էդպիսի անձնական կապ ունենալը, որից ինքը բնավ տեղյակ չէր։ Բայց մի օր
զանազան մեյլերիս մեջ տեսա գրախանութ-սրճարանի հերթական նամակը. Ֆուադ Լարուին
իրենց հաջորդ հյուրն է։ Ուզում էի Կոպենհագենում լինել այդ օրը, ուզում էի ներկա
գտնվել միջոցառմանը, բայց ծրագրել էինք, որ Օրհուսում ենք լինելու։ 

Հանգամանքներն այնպես դասավորվեցին, որ Կոպենհագենում հայտնվեցի ու գնացի
միջոցառմանը։ Երևի ներկաներից ամենաերիտասարդը ես էի. մյուսները դանիացի
թոշակառուներ էին։ Անկյունում թաքնված լսում էի, թե ինչպես է Լարուին պատմում իր՝
սև, թե սպիտակ լինելու մասին։ Խոսում էր ինտեգրացիայից, թե ինչպես արևմտյան
մշակույթները լրիվ արհամարհում են արաբական մշակույթը, ու Եվրոպայում ծնված արաբ
երեխաները մեծանում են անլիարժեքության բարդույթով, որովհետև իրենց ծնողների
մշակույթով հնարավոր չէ հպարտանալ։ Պատմեց նաև իմիգրանտ լինելու դժվարություններից,
թե ինչ ահավոր է, երբ հանկարծ շուրջդ ամեն ինչ անծանոթ է։ Պատմեց, թե ինչպես
երկրաշարժի ժամանակ, երբ հայրը եկել է, որ բոլորին արթնացնի, դուրս տանի, ինքը վեր
է կացել, գիրքը վերցրել ու սկսել կարդալ. երկրաշարժն իրեն մեկ էր։ Ու վերջապես
պատմեց, թե ինչպես 2010-ին մի հեռախոսազանգով իրեն հայտնեցին, որ իր՝ «Մի տարի
ֆրանսիացիների մոտ» գիրքը ներկայացվել է Գոնկուրի, բայց մրցանակը Միշել Ուելբեքին
են տալու։ 

Այն ժամանակ Ուելբեքը դեռ հայտնի չէր, բայց լսել էի նրա մասին, որովհետև գնացել էի
Ֆրանսիայի դեսպանատան՝ գրական մրցանակների մասին կազմակերպած միջոցառմանը։ Այն
ժամանակ ֆրանսերեն դեռ լավ չէի հասկանում ու միակ բանը, որ հասկացա միջոցառումից,
այն էր, որ Ուելբեքի «Քարտեզը և տարածքը» Գոնկուր մրցանակ էր ստացել։ Այն ժամանակ
չէի լսել Ֆուադ Լարուիի մասին։ Չէի լսել, որովհետև չէի ճանաչում նրա եղբորը։ 

Հարցազրույցից հետո տեսա, որ գրքերը վաճառքի են դրված։ Չկար այն մեկը, որ փնտրում
էի։ Բայց կային գրքեր, որոնք հայտնվել էին վերջին երեք-չորս տարիների ընթացքում,
երբ Լարուիի գրական գործունեությանն այլևս չէի հետևում։ Գնեցի գրքերից մեկը ու
մոտեցա, որ ստորագրի։ Ինչպես միշտ, անունս գրելու դժվարություններ։ Հարցրեց, թե
արդյոք կուզենայի, որ կոնկրետ բան գրի գրքի մեջ։ Ասացի՝ չէ, բայց ես ձեր եղբորը
ճանաչում եմ։ Ֆոտո արեց, ասաց՝ կուղարկի նրան։ 

Ֆոտոյում ես եմ ու Ֆուադ Լարուին, ժպիտները դեմքներիս, գրքերը բռնած։ Եղբայրը
կստանա այդ նկարը որպես պատասխան այն էլեկտրոնային նամակի, որին հինգ տարի առաջ
այդպես էլ չպատասխանեցի։ Գտա այդ անպատասխան նամակը, գտա պատասխանիս սևագիրը.
«Ուրախ եմ, որ ստացա նամակդ»։ Եվ այնքա՜ն շատ էի ուզում մի օր գրել. «Ֆրանսերենը
մոռանում եմ, ինչպես քեզ եմ մոռանում»։ Ու չեմ հիշում՝ գրեցի՞, թե՞ ոչ. ֆրանսերենը
հաստատ ավելի քիչ եմ մոռացել։ 

Մի օր ձի եմ նստել, ես վախկոտ, ձիս՝ վախկոտ։ Ձիս կանգնել է ձորի բերանին, մանր
քարերը գլորվում են, իմ ծնկները դողում են, ձիուս ծնկները դողում են... Ես ինչպես
կարգն է իջնելիս՝ հետ եմ թեքվել, բայց ձիս չի ուզում առաջ գնալ։ Գլորվելուց շատ
մոլորվելուց եմ վախենում, իսկ ընկերներս իրենց ձիերով արդեն ահագին առաջ են։ Մեկ էլ
հետ մնացած մեկը որոշեց լավություն անել ու՝ ճյուղով ձիուս քամակին։ 

Սա կատաղեց, իջավ ձորը ու մի բան էլ ավել՝ թափով մտավ մոշուտ։ Վազում է, ես մի
ձեռքով հազիվ հասցնում եմ թփերի փշոտ ճյուղերը հեռացնել, ու գլուխս իջեցնել, որ
ծառերի ճյուղերը աչքս չմտնեն։ 

Մեկ էլ՝ դիմացը մի գերանոտ ճյուղ, լաաավ ցածր։ Ես մինչև փորձում եմ ձեռքիս փաթաթած
սանձը քանդել, ձիս կանգնեց։ 

Էն է ուզում էի շունչս տեղը բերել, մեկ էլ սրիկան էլի վազեց, ու ճյուղի տակով
գլուխը իջեցրած անցավ։ Ես արդեն պատկերացնում էի ոնց եմ մի ձեռքս սանձով փաթաթված
քարշ գալիս ձիու կողքից... ճյուղը կոտրվեց ու մնաց ձիու վրա։ 

Տեսնել էր պետք՝ ես՝ խառը ֆեն արած երկար մազերով, ձիս՝ ոսկեգույն պառավ մը, աջ
ձեռքս՝ լրիվ քերծված, մի հատ էլ մեծ ճյուղը հետներս կինո ենք սլանում... 

Աստված բարի տա ձեզ էլ, երկու ախպորն էլ։ Լինում են, չեն լինում երկու աղքատ ախպեր
են լինում։ Մտածում են ինչ անեն, ոնց անեն, որ իրենց տունը պահեն։ Վճռում են՝ փոքրը
տանը մնա, մեծը գնա մի ունևորի ծառա մտնի, ռոճիկ ստանա, ղրկի տուն։ 

Էսպես էլ մեծը վեր է կենում գնում մի հարուստի մոտ ծառա մտնում։ 

Ժամանակ նշանակում են մինչև մին էլ կկվի ձեն ածելը։ Էս հարուստը մի չլսված պայման է
դնում ծառային. ասում է՝ «քեզ ռոճիկ չեմ տա, փոխարենը՝ երջանիկ կսարքեմ»։ 

Տղեն մին վախենում է էս տարօրինակ պայմանից, մին էլ մտածում է, թե ի՞նչ պետք է
պատահի։ Մին է՝ վերջին հաշվով փողն ինչի՞ն է պետք. որ ինքը, կինն ու երեխեքն իրենց
երջանիկ զգան։ 

Ասում է լավ. համաձայնում է։ 

Պայմանը կապում են ու մտնում ծառայության։ Ծառան մի տարի աշխատում է, չարչարվում է,
բոլոր չեկերը խփում է, տիրոջ քեֆերը սպասարկում է, ուղղաթիռները լվանում է,
ոչխարները պահում է, տիրոջ քայլարձանների փոշին վեր է ունում. մի խոսքով՝
հլու-հնազանդ իր գործն անում է։ Տարին լրանալուն պես գնում է Տիրոջ մոտ ու ասում է.
«Աղա ջան, դե ինչ ես տալիս, տուր, որ երջանկանամ, գնամ իմ ընտանիքի, իմ երեխեքի
կուշտը»։ 

— Երջանկությունը հլու աշխատանքի, ստեղծարար աշխատանքի մեջ է, երիտասարդ,— ասում է
աղան,— աշխատանքը կապիկին մարդ սարքեց, քեզ էլ՝ հպարտ ու երջանիկ քաղաքացի։ Դու
այլևս երջանիկ ես, գնա, տղա ջան... գնա ու հանգիստ նստի գեղամեջումդ, ստեղծագործի
ինչքան ուզում ես. նախշուն կտավներ նկարի, պիեսներ, սյուիտներ գրի, քանդակ արա...
ինքնադրսևորվի, մի խոսքով. երջանկությունը դրա մեջ է։ 

— Աղա ջան, ես անտաղանդ, գեղջուկ տղա եմ, էդ ասածներդ չեմմանում ինչ են։ Տարեվերջին
կոռն ու բահրեն պիտի տամ, երեխեքս սոված երկնքի ափիին են մտիկ անում, իրենց նանին
մոթելում անհատական մերսուհի է աշխատում, էլի չենք հասցնում... ի՞նչ երջանկություն,
քանդակ, ի՞նչ բան... թե կոնկրետ, շոշափելի մի բան տալիս ես, տուր, թե չէ, հին
վախտվա փարով վճարի, գոհ կլինեմ... Ռոճիկս, մի խոսքով, տո՛ւր, ելնեմ, գնամ։ 

— Տղա ջան, մարդուն կամ մարդու ստեղծարար աշխատանքը տնտեսական ռեսուրս կամ
արտադրության միջոց դիտարկելը մերժելի է։ Այս առումով աշխատանքի
արտադրողականությունը և դրանից բխող վարձատրությունը կեղծ կատեգորիաներ են, որոնց
հիման վրա զարգանում է ժամանակակից ինդուստրիալ հանրությունը։ Մարդկային
ստեղծագործությունը, ստեղծարար բարեգործությունը չեն կարող տնտեսական կաղապարների
մեջ դիտարկվել. դրանով մեր արարչագործության մաքուր աղբյուրը պղծում ենք։ Ստեղծարար
աշխատանքը և բարիքի ստեղծումը նպատակ է, այլ ոչ միջոց։ 

Այս դրույթը ամբողջությամբ փոխում է արտադրական գործոնների, աշխատանքի և դրա
արտադրողականության, տնտեսական հարաբերությունների որակը։ Մենք աստիճանաբար պետք է
բարիքի և դրա արարման հարկումը փոխարինենք չարիքի և դրա արտադրության հարկմամբ։
Ուսիդ կեղտն էլ մաքրի։ 

— Դե էդպես էլ ասեիր էլի, որ ուզում ես սիկտիրս քաշեմ, գնամ, էլ ի՞նչ ես գլուխս
շինում... Ուսինս էլ թրիք չի, կեղտ ա... 

Համաձայն «Կառավարության կառուցվածքի և գործունեության մասին» Հայաստանի
Հանրապետության օրենքի 7-րդ հոդվածի 5-րդ մասի և հիմք ընդունելով Հայաստանի
Հանրապետության վարչապետի 2018 թվականի մայիսի 25-ի N 564-Լ որոշման N 1 հավելվածի
16-րդ կետը՝ 

1. Հայաստանի Հանրապետության վարչապետի աշխատակազմի ղեկավար Էդուարդ Աղաջանյանին
2019 թվականի մայիսի 28-ից մինչև հունիսի 2-ը գործուղել Կանադա (Օտտավա)՝ «Բաց
կառավարման գործընկերություն» նախաձեռնության բարձր մակարդակի համաժողովին
մասնակցելու համար: 

2. Սույն որոշման 1-ին կետում նշված գործուղման մեջ գտնվելու ժամանակահատվածում
Հայաստանի Հանրապետության վարչապետի աշխատակազմի ղեկավարի պարտականությունների
կատարումը դնել Հայաստանի Հանրապետության աշխատակազմի ղեկավարի տեղակալ Ծովինար
Սողոմոնյանի վրա: 

3. Էդուարդ Աղաջանյանի՝ Կանադա (Օտտավա) գործուղման՝ մայիսի 31-ից մինչև հունիսի
1-ը գիշերավարձը՝ համաձայն փաստացի կատարված ծախսերը հիմնավորող փաստաթղթերի,
ճանապարհածախսը և օրապահիկի հետ կապված ծախսերը, կատարել Հայաստանի Հանրապետության
վարչապետի աշխատակազմի պահպանման ծախսերում արտասահմանյան գործուղումների համար
նախատեսված միջոցների հաշվին: 

4. Ընդունել ի գիտություն, որ Էդուարդ Աղաջանյանի՝ մայիսի 28-31-ը Կանադա (Օտտավա)
գործուղման գիշերավարձի հետ կապված ծախսերը կատարվելու են հրավիրող կողմի միջոցների
հաշվին: 

5. Հայաստանի Հանրապետության վարչապետի աշխատակազմի ղեկավարին՝ ապահովել
գործուղումից վերադառնալուց հետո եռօրյա ժամկետում Կանադա գործուղման արդյունքների
մասին հաշվետվությունը Հայաստանի Հանրապետության վարչապետի աշխատակազմ և Հայաստանի
Հանրապետության արտաքին գործերի նախարարություն ներկայացնելը։ 

Հայաստանի Հանրապետության կառավարության որոշում 

2 Մայիսի 2019, 522 - Ա 

Գնման գործընթաց կազմակերպելու մասին 

Հիմք ընդունելով Հայաստանի Հանրապետության կառավարության 2017 թվականի մայիսի 4-ի N
526-Ն որոշմամբ հաստատված կարգի 3-րդ կետը և 23-րդ կետի 5-րդ ենթակետի «բ»
պարբերությունը` Հայաստանի Հանրապետության կառավարությունը ո ր ո շ ու մ է. 

1. Թույլատրել Հայաստանի Հանրապետության մշակույթի նախարարության «Պատմամշակութային
արգելոց-թանգարանների և պատմական միջավայրի պահպանության ծառայություն» պետական ոչ
առևտրային կազմակերպությանը 6,000.0 հազ. դրամի սահմաններում՝ «Triangulum
Community» ապրանքանիշը տնօրինող անհատ ձեռնարկատեր Լևոն Սաքեյանի հետ համատեղ
«Գառնի» պատմամշակութային արգելոց-թանգարանի տարածքում կազմակերպել էլեկտրոնային
երաժշտության փառատոն: 

2. Սահմանել, որ սույն որոշման 1-ին կետով նախատեսվող միջոցների սահմաններում
«Պատմամշակութային արգելոց-թանգարանների և պատմական միջավայրի պահպանության
ծառայություն» պետական ոչ առևտրային կազմակերպության կողմից գնումներն
իրականացվելու են «Գնումների մասին» Հայաստանի Հանրապետության օրենքի 23-րդ հոդվածի
1-ին մասի 2-րդ կետի հիման վրա՝ մեկ անձից գնումներ կատարելու ձևով, չկիրառելով
Հայաստանի Հանրապետության կառավարության 2017 թվականի մայիսի 4-ի N 526-Ն որոշման N
1 հավելվածի 21-րդ կետի 1-ին ենթակետի «դ» պարբերության և 71-րդ կետի 1-ին ենթակետի
պահանջները: 

3. Սույն որոշման 2-րդ կետում նշված գնման գործընթացի արդյունքում կնքվելիք
պայմանագրերում նախատեսել դրույթ այն մասին, որ տվյալ պայմանագիրն ուժի մեջ է
մտնում ստորագրման պահից, և դրա գործողությունը տարածվում է կողմերի միջև փաստացի
ծագած հարաբերությունների վրա: 

Հայաստանի Հանրապետության կառավարության որոշում 

28 Փետրվարի 2019, 150 - Ն 

Դեղերի շրջանառության պետական կարգավորման ոլորտում փորձաքննությունները և
մասնագիտական դիտարկումները կազմակերպող և իրականացնող մարմին նշանակելու մասին 

Հիմք ընդունելով «Դեղերի մասին» Հայաստանի Հանրապետության օրենքի 6-րդ հոդվածի 1-ին
մասի 5-րդ կետը` Հայաստանի Հանրապետության կառավարությունը ո ր ո շ ո ւ մ է. 

1. Սահմանել, որ առողջապահության բնագավառում պետական կառավարման լիազոր մարմինը
դեղերի շրջանառության պետական կարգավորման ոլորտում փորձաքննություններն ու
մասնագիտական դիտարկումները կազմակերպում և իրականացնում է Հայաստանի
Հանրապետության առողջապահության նախարարության «Ակադեմիկոս Էմիլ Գաբրիելյանի անվան
դեղերի և բժշկական տեխնոլոգիաների փորձագիտական կենտրոն» փակ բաժնետիրական
ընկերության միջոցով: 

2. Հայաստանի Հանրապետության առողջապահության նախարարին՝ սույն որոշումն ուժի մեջ
մտնելուց հետո վեցամսյա ժամկետում քննարկել «Ակադեմիկոս Էմիլ Գաբրիելյանի անվան
դեղերի և բժշկական տեխնոլոգիաների փորձագիտական կենտրոն» փակ բաժնետիրական
ընկերությունը պետական ոչ առևտրային կազմակերպության վերակազմակերպելու
նպատակահարմարությունը և արդյունքները ներկայացնել վարչապետի աշխատակազմ: 

Հայ կոմպոզիտորական արվեստի 10-րդ փառատոնի՝ Տերտերյան ֆեստի շրջանակներում
Հայաստանի պետական սիմֆոնիկ նվագախմբի հետ հանդես եկավ դաշնակահար Արմեն
Բաբախանյանը։ Համերգային ծրագրում հնչեցին Էդգար Հովհաննիսյանի Պասակալիան
«Անտունի» բալետից, Էդվարդ Միրզոյանի «Լոռեցի Սաքոն» սիմֆոնիկ պոեմը և Հարո
Ստեփանյանի Դաշնամուրի կոնցերտը։ Համերգը ղեկավարում էր դիրիժոր Ռուբեն Ասատրյանը։
Ռուբեն Ասատրյանի ղեկավարությամբ տեղի էր ունեցել նաև Հայ կոմպոզիտորական արվեստի
փառատոնի նախորդ սիմֆոնիկ համերգը. դիրիժորը նկատում է, որ հանդիսատեսը մեծ սիրով
ու ոգևորությամբ է ընդունում հայ կոմպոզիտորների ստեղծագործությունները։ Նա նաև
ընդգծում է, որ այս հարցում մեծ դեր ունեն ստեղծագործությունների կատարումները։ 

Հայ կոմպոզիտորական արվեստի փառատոնի նպատակներից մեկը մեր կոմպոզիտորների
ստեղծագործությունները թվայնացնելն ու սերունդների համար պահպանելն է։ «Հայաստանի
պետական սիմֆոնիկ նվագախումբը պեղել-գտել է Հարո Ստեփանյանի Դաշնամուրի կոնցերտի
նոտաները, խմբագրել, հասցրել այսօրվա ելույթին։ Բավականին գեղեցիկ
ստեղծագործություն է։ Այս կոնցերտը մի քանի տասնամյակ չի հնչել։ Համերգի ընթացքում
կներկայացվի Էդվարդ Միրզոյանի վաղ շրջանի գործերից մեկը՝ «Լոռեցի Սաքոն» սիմֆոնիկ
պոեմը։ Մենք գիտեինք այս ստեղծագործության մասին, սակայն այն չէր հնչում։ Կկատարենք
նաև Էդգար Հովհաննիսյանի հանճարեղ «Անտունի» բալետի Պասակալիան։ «Անտունին»
1970-ական թվականներին ներկայացվում էր մեր թատրոնում»,- ասաց Ռուբեն Ասատրյանը՝
ընդգծելով, որ մենք շատ հարուստ կոմպոզիտորական դպրոց ունենք՝ բարձրարժեք
ստեղծագործություններով։ Նա, անդրադառնալով Հայաստանի պետական սիմֆոնիկ նվագախմբին,
նշեց, որ նվագախմբի ստեղծման օրից հետևում է կոլեկտիվի զարգացմանը, որտեղ իր նախկին
սաներն են նվագում, բոլորը պրոֆեսիոնալներ են և առաջատար երաժիշտներ: 

Դաշնակահար Արմեն Բաբախանյանը նկատում է, որ ինքը գիտեր Հարո Ստեփանյանի
դաշնամուրային կոնցերտի մասին, բայց նոտաները չկային։ «Ընդամենը մի անգամ կատարվել
է շատ վաղուց՝ խորհրդային տարիներին. ուղղակի ապշած եմ. բացի այն, որ կոնցերտը
բավականին բարդ ստեղծագործություն է, այն նաև շատ արժեքավոր է։ Եվ ես ուրախ եմ, որ
Հայաստանի պետական սիմֆոնիկ նվագախումբն այս փառատոնի միջոցով ներկայացնում է
ստեղծագործություններ, որոնք ցավոք այս կամ այն պատճառներով մոռացված են։ Մենք հայ
կոմպոզիտորական դպրոցում ունենք հսկայական թվով մոռացված ստեղծագործություններ, և
նման նախագծերը նորովի վերածնում են շատ հետաքրքիր գործեր։ Վստահ եմ, որ Հարո
Ստեփանյանի դաշնամուրային կոնցերտը կգտնի իր տեղը ցանկացած դաշնակահարի
երկացանկում»,- նշեց Արմեն Բաբախանյանը։ 

Մարտի 12-ին տեղի կունենա Տերտերյան ֆեստի փակման համերգը։ Երեկոյի ընթացքում
կներկայացվեն մեր կոմպոզիտորական դպրոցի երախտավորներից Ավետ Տերտերյանի թիվ 7 և
թիվ 8 սիմֆոնիաները։ 

Հայ կոմպոզիտորական արվեստի փառատոնի կազմակերպիչն է Հայաստանի պետական սիմֆոնիկ
նվագախումբը՝ ՀՀ մշակույթի նախարարության աջակցությամբ։ 

Կենտրոնական բանկի միջազգային պահուստները, որոնք արտահայտված են հիմնականում
տարադրամով, արագորեն դատարկվում են։ Ընդամենը մեկ ամսում դրանք պակասել են 255 մլն
դոլարով կամ ավելի քան 11 տոկոսով։ Դեկտեմբերի 2 մլրդ 249 մլն դոլարի դիմաց՝ այս
տարվա հունվարին ԿԲ արտաքին պահուստները մնացել են 1 մլրդ 994 մլն դոլար։ 

Սա նման կարճ ժամանակահատվածի կտրվածքով բավական կտրուկ անկում է։ Թե ո՞ւր են
գնացել այս գումարները, հայտնի չէ։ Փաստ է, որ դրանք սովորաբար օգտագործվում են
երկրի տարադրամային պահանջարկը սպասարկելու համար։ Դա լինի արտաքին, թե ներքին
հատվածում։ 

Կենտրոնական դրամատան միջազգային պահուստների կրճատման գործում, ըստ էության,
որոշակի դեր է ունեցել ներքին արժութային շուկայի պահանջարկի բավարարումը։ Առկա է
տարադրամային հոսքերի հաշվեկշռի վատացում, ինչը մեծացրել է ճնշումն ազգային
արժույթի վրա։ Վերջին շրջանում դա արտահայտվում է հատկապես դոլարի դիրքերի
ամրապնդման տեսքով։ 

Արդեն բավական ժամանակ ամերիկյան արժույթի գինը գտնվում է 490 դրամի սահմաններում։
Թե այն հետագայում ինչպես կդրսևորի իրեն, ցույց կտա ժամանակը։ 

Ամեն դեպքում մի բան ակնհայտ է, որ, թեև այս փուլում վաղ է խոսել դոլարի նկատմամբ
դրամի էական անկման մասին, այնուհանդերձ վերջին շրջանի զարգացումները վկայում են,
որ դրա վրա ազդող գործոններն ազգային արժույթի համար նպաստավոր դիրքում չեն։
Տարադրամային ճնշումը ներքին շուկայում մեծացել է` պայմանավորված մի կողմից՝
արտարժույթի ներհոսքի ցածր ակտիվությամբ, մյուս կողմից` արտահոսքի առաջանցիկ աճով։

Որքան էլ ներքաղաքական վերջին իրադարձությունների ընթացքում Հայաստանի արժութային
շուկան որոշակի տատանումներից հետո կարողացավ վերականգնել կայունությունը,
այնուհանդերձ հաջորդող շրջանում տեղի ունեցող պրոցեսներն այնքան էլ դրա օգտին չեն։
Իշխանափոխությունից հետո արժութային շուկայի տարադրամային հոսքերի դինամիկան
մտահոգիչ է։ Դա ակնհայտ է գրեթե բոլոր ուղղություններով։ Մուտքերի նոսրացումն
ուղեկցվում է ելքերի ավելացմամբ։ 

Նման դրսևորումները, բնականաբար, բացասական գործոն են՝ ինչպես ընդհանրապես
ֆինանսական միջավայրի, այնպես էլ՝ ազգային արժույթի կայունության և շուկայի
հավասարակշռության պահպանման համար։ 

Հայաստանի տնտեսության մեջ և արտաքին հատվածում տեղի ունեցող ոչ ցանկալի
զարգացումների հետևանքով պակասում են երկիր մտնող տարադրամային հոսքերը։ Դա
արտահայտվում է՝ ինչպես ներդրումների և ֆիզիկական անձանց փոխանցումների, այնպես էլ՝
արտաքին առևտրի ոլորտում։ 

Չնայած ձևավորված սպասելիքներին, այնուհանդերձ արտաքին կապիտալի
հետաքրքրությունները Հայաստանի տնտեսության նկատմամբ, նույնիսկ խորհրդարանական
ընտրություններից հետո, շարունակում են չափազանց ցածր լինել։ Օտարերկրյա
ներդրողները չեն շտապում իրենց գումարները բերել Հայաստան։ Այս հատվածից
տարադրամային միջոցների ներհոսքն ակտիվություն չի դրսևորում։ Ներքին միջավայրից ևս
ներդրումային կապիտալի մուտքը ֆինանսական շուկա պասիվ է։ 

Հազիվ թե կարելի է սպասել, որ մոտ ժամանակահատվածում իրավիճակը կփոխվի։ Դրա համար
բավարար հիմքեր չկան։ Գրեթե չկան նոր ներդրումային ծրագրեր, որոնք կարող են նպաստել
այս հատվածից տարադրամային հոսքերի ավելացմանը։ 

Խնդիրը, սակայն, միայն ներդրումները չեն։ Անցած տարվա վերջից նվազում են ֆիզիկական
անձանց արտաքին ֆինանսական փոխանցումները, որոնք կարևոր դեր ունեն ներքին շուկայի
տարադրամային պահանջարկի բավարարման գործում։ Միայն 2018թ. նոյեմբեր-դեկտեմբերին
արտերկրից բանկային համակարգով պակաս է ստացվել գրեթե 30 մլն դոլար։ Թեև տարեսկզբի
ակտիվ դրսևորումների արդյունքում մուտքերի աճը պահպանվեց, այնուհանդերձ տարեվերջին
այն էապես փոքրացավ։ 

Եթե առաջին եռամսյակում ֆիզիկական անձանց փոխանցումները Հայաստան ավելացել էին՝
14,4, առաջին կիսամյակում` 8,7 տոկոսով, ապա արդեն տարվա կտրվածքով աճը կազմեց
հազիվ 1,6 տոկոս։ Խոսքը մուտքերի ընդամենը 29 մլն դոլարով ավելանալու մասին է։ 

Փոխարենը՝ մի քանի անգամ ավելի էր այս ոլորտում Հայաստանից դուրս եկող տարադրամի
աճը։ Անցած տարի բանկային համակարգի միջոցով ֆիզիկական անձինք տարբեր
ուղղություններով փոխանցել են գրեթե 1,2 մլրդ դոլար։ Նախորդ տարվա համեմատ՝
տարադրամի ելքը տրանսֆերտների շուկայում ավելացել է շուրջ 199 միլիոնով։ 

Արդյունքում` բացասական հաշվեկշիռը խորացել է ևս 170 մլն դոլարով, ինչը լուրջ
գումար է Հայաստանի թե՛ ֆինանսական շուկայի, և թե՛ տնտեսության համար։ Եթե 2017թ.
ֆիզիկական անձանց փոխանցումների զուտ մուտքը հասնում էր 767 մլն դոլարի, ապա 2018թ.
կազմեց հազիվ 597 մլն դոլար։ 

Առայժմ Կենտրոնական բանկը կարծես չի շտապում հրապարակել տրանսֆերտային շուկայի
տեղաշարժերի այս տարվա սկզբի ցուցանիշները։ Թեև դրանց հետ կապված՝ մեծ սպասելիքներ
չկան։ 

Ներքին շուկայի տարադրամային հավելյալ կորուստները շատ ավելին են արտաքին առևտրի
ոլորտում։ Միայն անցած տարի դրանք կազմեցին գրեթե 700 մլն դոլար։ 

Դա արտահայտվեց հիմնականում ներմուծման առաջանցիկ աճի տեսքով։ Այդ երևույթը խորացավ
հատկապես իշխանափոխությունից հետո։ 

Ներմուծման ֆինանսավորման նպատակով անցած տարի Հայաստանից կրկնակի շատ տարադրամ է
դուրս եկել, քան ստացվել է արտահանումից։ Տարբերությունն այս հատվածում հսկայական
է։ Խոսքն ավելի քան 2,5 մլրդ դոլարի մասին է, ինչը լուրջ ճնշում է արժութային
շուկայի վրա։ 

Ցավոք, այս միտումը պահպանվում է նաև ընթացիկ տարվա սկզբին։ Հունվարին արտահանումից
ավելի քիչ արտարժութային միջոցներ են ստացվել, քան 2018թ. նույն ամսում։
Տարբերությունը կազմում է 27 մլն դոլար։ Թեև կրճատվել է նաև ներմուծման
տարադրամային հոսքը, այնուհանդերձ այս դեպքում տարբերությունն ավելի փոքր է`
ընդամենը 11 մլն դոլար։ 

Այլ կերպ ասած, այս տարվա սկզբին ևս տարադրամային միջոցների տեղաշարժը շարունակում
է բացասական լինել։ Արտաքին առևտրի ոլորտում տարադրամի կորուստները միայն հունվարին
ավելացել են 16 միլիոնով` հասնելով 172 մլն դոլարի։ 

Ակնհայտ է, որ բոլոր հիմնական ուղղություններով առկա է ոչ նպաստավոր իրավիճակ`
ներքին շուկայում ձևավորվող տարադրամային հոսքերի համար։ Իհարկե, դրանք չեն
սահմանափակվում միայն ներդրումներով, ֆիզիկական անձանց փոխանցումներով և արտաքին
առևտրի ոլորտում տեղի ունեցող դրսևորումներով։ Այս շրջանակը շատ ավելի լայն է`
սկսած զբոսաշրջությունից, վերջացրած արտաքին ֆինանսական պարտավորությունների
սպասարկմամբ ու նոր պարտավորությունների ներգրավմամբ։ 
