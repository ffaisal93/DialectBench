- Դուք քարանձաւային դարաշրջանի մէջ կ՚ապրիք,- ըսաւ Հայաստանէն Հալէպ այցի եկած
նախկին հալէպահայ մը: 

Եթէ ինքնաշարժերը հանենք քաղաքէն, բարեկամիս ըսածը ճիշդ բնութագրում մը կրնանք
նկատել: 

Ելեկտրականութիւն օրական երկու երեք ժամ հազիւ ունինք: Հակառակի պէս ալ այս տարի
շատ ցուրտ ձմեռ մը կը դիմագրաւենք: Դուրսը շատ ցուրտ է, տունէն ներս աւելի ցուրտ:
Ըստ համապատասխան նախարարին, այս տարի դժուար ձմեռ մը պիտի ունենանք, ամէնէն դժուար
ամիսն ալ Յունուարը պիտի ըլլայ: 

- Տաքնալու վառելանիւթ չունի՞ք,- հարցուց նախկին հալէպահայը, եւ երբ իմացաւ որ
պետութիւնը ամէն մէկ ընտանիքի տարին յիսուն լիթր համեմատաբար աժան գնով կը ծախէ,
սարսափեցաւ, քանի՞ օր վառարան կրնանք վառել, քանի՞ օր կրնանք լոգնալ: 

Խեղճը ուրտեղէ՞ն գիտնար, որ շատեր այդ յիսուն լիթրն ալ քառապատիկ գնով կը ծախեն,
որպէսզի կարենան քանի մը օր սնունդ հայթայթել, խեղճը ուրտեղէ՞ն գիտնար, որ տաք
ջուրով լոգնալը երանելի երազ մը դարձած է... Հայաստանէն եկած բարեկամիս տասը անգամ
բացատրեցի, որ հացը, փիւթակազը, պէնզինը, շաքարը նուազագոյն քանակով պետութիւնը
ընտանեկան յատուկ քարթերով կու տայ, պակասը եռապատիկ, վեցապատիկ, եւ նոյնիսկ
տասնապատիկ գներով պէտք է ձեռք անցընել: 

- Դուք հերոս էք,- եզրակացուց նախկին հալէպցին: Արաբական առած մը կ՚ըսէ. Այս
նախադասութեան իմաստը այն է, որ «Եթէ ստիպուած ես հերոսութիւն ընել, հերոս չես»: 

Մենք Հալէպ մնացածներս հերոս չենք, մենք չենք ընտրած այս տառապանքը, սիրայօժար չենք
գներ սուղ ուտելիքը, վառելանիւթը. ակամայ կը դիմանանք այս դժուարութիւններուն,
ուրեմն հերոսներ չենք: Ասկէ գէշ օրեր ալ տեսանք այս տագնապի ընթացքին, ամէն
վայրկեան մահուան վտանգի առջեւ էինք, ջուրը հորերէն դոյլերով կը տանէինք տուն,
ամիսներով ելեկտրականութեան նշոյլ իսկ չկար, մոմերու լոյսին տակ կը կարդայինք,
նոյնիսկ կը «տաքնայինք» մոմերով: Կամաց-կամաց վարժուեցանք այս վիճակին: 10-12
տարեկան մանուկներուն համար կեանքը միշտ այսպիսին եղած է: 

Չէ՛, հերոսներ չենք, մեծ սիրով կը հեռանայինք այս... այս ինչէ՞ն: Չեմ ուզեր գէշ
ածական տալ Հալէպին, այն Հալէպին զոր սիրած են բոլոր հայերը, այն Հալէպին, որ մերը
դարձուցած ենք, «Հայկական Հալէպ» հասկացողութիւնը ստեղծած ենք... Հիմա երբ գէշ
վիճակի մէջ է, ատելի՞ պիտի դառնայ: Ո՛չ, հազար անգամ՝ ո՛չ: 

Հալէպը մեզի համար սիրելի եղած է տակաւին Ցեղասպանութենէն շատ տարիներ առաջ:
Նոյնիսկ «Կռունկ» երգի կարգ մը բնօրինակներու մէջ այս սիրելի քաղաքը նշուած է որպէս
պանդխտավայր: Սասունցիներն ու արաբկիրցիները դարեր ի վեր հոս աշխատանք գտած են:
Երուսաղեմ ուխտի գացող հայերը դարեր շարունակ Հալէպի «Հոգետուն»ին մէջ իջեւանած են
հանգստանալու: Ջուղայեցի հայ վաճառական խոճաներու համար Հալէպը շահաստան քաղաք եղած
է: Կիլիկեցի հայերուն համար այս քաղաքը առուծախի շուկայ եղած է: Ս. Աստուածածին եւ
Քառասուն Մանկանց եկեղեցիներուն կից դպրատունը 15րդ դարէն գոյութիւն ունեցած է, հոն
գրուած կամ ընդօրինակուած ձեռագիրներէն մաս մը մինչեւ այսօր պահպանուած է: Իր
գոյութեան ընթացքին Հալէպահայութիւնը ունեցած է զգալի գաղթեր, առաջինը 1946-1947
թուականներու ներգաղթի պատճառաւ էր, որ ունէր իր մխիթարական կողմը՝ գացողները
Հայաստան կ՚երթային, երկրորդը Եգիպտոս-Սուրիա միանալուն եւ անոր յաջորդող
զինուորական պարտադիր ծառայութեան պատճառաւ էր: Այս գաղթը իր մեծ ազդեցութիւնը
չունեցաւ, որովհետեւ դանդաղ ընթացք ունեցաւ: Ամէնէն զգալի գաղթը այս տագնապի
տարիներունն էր, որ շատ արագ կատարուեցաւ եւ հեռացողները մեծ մասամբ հեռու երկիրներ
գացին: Այս գաղթին յատկանիշներէն է նաեւ այն, որ ընտանիքները բաժան-բաժան եղան. եթէ
նախորդներուն ընտանիքները միասնաբար կը գաղթէին, ապա այս անգամ շատերուն տարիքոտ
հայրերն ու մայրերը մնացին Հալէպի մէջ: Այս ալ պատճառ մըն է, որ ամէն օր գրեթէ մահ
կայ, մինչ ծնունդներու թիւը տարին տասնեակներով միայն կը հաշուենք... 

Երիտասարդները, մանաւանդ տղաքը կը շարունակեն գաղթել: Գաղթողները միմիայն հայ
երիտասարդները չեն, այլ Սուրիոյ բաղկացուցիչ ամբողջ խճանկարի երիտասարդները: Անոնք
հոս ապագայ չեն տեսներ, անորոշութիւնն է տիրականը: Պատերազմը վերջացած է եւ չէ
վերջացած, պետութեան իշխանութենէն դուրս հսկայական տարածքներ կան, պետութիւնը աղքատ
է, նաւթն ու բերրի հողերը իր տիրապետութենէն դուրս կը գտնուին, Հալէպի մէջ
կեդրոնացած երկրի թեթեւ ճարտարաուեստը կործանած է: Պետութիւնը անճար է եւ ամէն օր
յաւելեալ տուրքեր կը գանձէ ժողովուրդէն: 

Մեր եկամուտին համեմատ մեր ծախսածը անհամեմատ մեծ է: Ամէն օր, ամէն ինչ կը սուղնայ:
Երիտասարդները անորոշ վիճակի մը մէջ են բայց չեն ընկճուած, անոնք կը գիտակցին, որ
լաւ պէտք է սորվին, կը գիտակցին, որ միւսերէն լաւ պէտք է ըլլան, որպէսզի տեղ
ունենան այս երկրին մէջ: Ցաւոք համալսարաններու մէջ ուսումը լաւ վիճակի մէջ չէ եւ
մեր տղաքն ու աղջիկները կը ստիպուին մասնաւոր դասընթացքներու հետեւիլ. հոս կարեւոր
դեր կը վերապահուի մեր միութիւններուն, շատ կարեւոր է, որ մեր միութիւնները
անհրաժեշտ դասընթացքներ կազմակերպեն մեր երիտասարդներուն համար, ինչո՞ւ չէ՛,
ձրիաբար: Մեր տղոցմէ շատեր դեռ սորվիլ չեն գիտեր, ի՞նչ պէտք է սորվին չեն գիտեր,
անոնց սորվիլ պէտք է սորվեցնել, եւ այս գործը անպայման պէտք է վստահիլ իրենց
երիտասարդ ընկերներուն: Ա՜խ, այս մեծերը ե՞րբ պիտի դադրին միայն խօսքով վստահիլ
երիտասարդներուն... Եթէ կ՚ուզենք գաղութը պահել, եթէ կ՚ուզենք, որ մեր
երիտասարդները հոս մնան, նպատակակէտ պէտք է ունենանք՝ օգնել, որ անոնք
մասնագիտութիւններու տիրանան, զարգացած մասնագէտներ դառնան...։ Եթէ կ՚ուզէք, որ
Հալէպահայ գաղութը իրապէս վերականգնի, հերի՛ք է, մարդոց հետ մուրացկանի պէս
վարուիք, հերի՛ք է, գոյատեւելու բաւարար սնունդ կամ հագուստ-կապուստ տաք: Այս
աշխատասէր մարդոց մարդավայել գործ հայթայթեցէք, արժանավայել վարձատրութեամբ: Արդէն
կան այդպիսի փորձեր ընող քիչ թուով կազմակերպութիւններ: Բոլորին կէտ նպատակը ա՛յս
պէտք է ըլլայ, բոլորին՝ միասին: Իրաւունք չունինք մեր նեղ շրջանակները առաջնային
նկատելու չափ շռայլ ըլլալ: Չի՛ բաւեր միասնական ենք ըսել, պէտք է իրապէս միասնական
կերպով գործենք: Ասիկա նախապայման պէտք է ըլլայ: Մեծ Եղեռնէն ետք, մեր այդ օրերու
ղեկավարները միասնականութեան շնորհիւ յաղթահարեցին բոլոր դժուարութիւնները, այդ
օրերուն մեր պատանի որբերուն արհեստներ սորվեցնելով ինքնաբաւ երիտասարդներ
դարձուցին զանոնք: 

Այս օրերը այդ օրերէն գէ՞շ են... Այսօրուան մեր երիտասարդները գիտակից են, տէր են
իրենց պատկանելիութեան, պարզապէս կ՚ակնկալեն որ մեծերը իրենց ուղեցոյց դառնան՝
իրենց օրինակելի վարքով: 

Մաղթանքներէն առաջ այսքան: Հիմա, ամէն մարդ իր ամանորի բարեմաղթանքները թող ըսէ: 

Նոպէլեան Մրցանակ (շուէտ.՝ Nobelpriset)՝ Շուէտական բարձրակարգ մրցանակ, որ
հիմնուած է 1895-ին, Ալֆրետ Նոպէլի կողմէ։ 

Ալֆրետ այս մրցանակը կը ստեղծէ, քաջալերելու գիտական յայտնագործութիւններն ու
գիւտերը, ինչպէս նաեւ զարգացնելու ժողովուրդի մը ստեղծագործութիւններն ու
ներդրումները։ 

Մրցանակին պարգեւը կը կազմէ 1,3 միլիոն տոլար ու կը սահմանափակուի հետեւեալ
մարզերուն մէջ՝ Գրականութիւն, Բնագիտութիւն, Քիմիագիտութիւն, Բժշկութիւն,
Խաղաղարարութիւն: 1969-էն սկսեալ, Շուէտական դրամատան միջնորդութեամբ եւ
հովանաւորութեամբ, մրցանակին մարզերուն կ՚աւելնայ նաեւ տնտեսագիտութեան մարզը: 

Ալֆրետ Նոպէլ ծնած է 21 Հոկտեմբեր 1833-ին, Շուէտի Սթոքհոլմ քաղաքին մէջ։ Ան
համալսարանական ուսումը կատարելագործելէ ետք կը դառնայ նշանաւոր ճարտարագէտ,
քիմիագէտ եւ գիտնական։ 1894-ին կը ստեղծէ Ուժանակը (տինամիթ), որ ընթացքին մը ետք
կը սկսի վաճառուիլ ու գործածուիլ պատերազմներու ընթացքին։ 

Ալֆրետ Նոպէլ, Նոպէլեան մրցանակը կը ստեղծէ 27 Նոյեմբեր 1895-ին եւ այդ
կազմակերպութիւնը գործի կը լծուի իր մահէն ետք՝ Յունուար 1897-ին։ Ան իր ամբողջ
ունեցուածքը յատկացուցած էր՝ մրցանակ մը հիմնելու, որ պիտի վարձատրէր իրենց մարզին
մէջ կարեւոր աշխատանք կատարած անձերը կամ կազմակերպութիւնները: 

Ալֆրետ Նոպէլ մահացած է 10 Դեկտեմբեր 1896-ին Իտալիոյ Սան Ռեմօ քաղաքին մէջ,
ուղեղային կաթուածի պատճառով: 

Պատմութիւն 

1888-ին Ալֆրետ Նոպէլ զարմանքով կը կարդայ իր մահուան դամբանականը, որ տպագրուած էր
ֆրանսական թերթի մը մէջ «Մահ վաճառողը մահացած է» խորագիրով։ Ռուսիոյ մէջ մահացած
էր անոր եղբայրը՝ Լութֆիկը, եւ լրագրողները սխալմամբ յայտարարած էին Ալֆրետ Նոպէլին
մահուան լուրը։ Յօդուածը վատ ազդեցութիւն կը ձգէ Նոպէլի վրայ եւ զինք կը ստիպէ
մտածելու այն մասին, թէ մարդիկ ինչպէս պիտի յիշեն զինք իր մահէն ետք։ Այդ պատճառով
ալ ան կը փոխէ իր կտակը։ 

Իր կեանքին ընթացքին Նոպէլ գրած է քանի մը կտակ։ Վերջինը ան կազմած է մահէն մէկ
տարի առաջ եւ ստորագրած Փարիզի Շուէտ-Նորվեկիան ակումբին մէջ, 27 Նոյեմբեր 1895-ին։
Ի զարմանս շատերու՝ Նոպէլ իր վերջին կտակին մէջ պատուիրած է, որ իր հարստութիւնը
օգտագործուի ստեղծելու մրցանակներու շարք մը՝ անոնց համար, որոնք «մեծագոյն օգուտ
կու տան մարդկութեան» բնագիտութեան, քիմիագիտութեան, բժշկութեան, գրականութեան եւ
խաղաղութեան բնագաւառներուն մէջ։ 

Ըստ պաշտօնական աղբիւրներու՝ Ալֆրետ Նոպէլ իր հարստութեան 94%-ը կտակած է Նոպէլեան
հիմնադրամին, որ ներկայիս կը կազմէ Նոպէլեան մրցանակին տնտեսական հիմքը։ 

Մրցանակաբաշխութեան վայր եւ դատակազմ 

Նոպէլեան հիմնադրամը ստեղծուած է իբրեւ յատուկ կազմակերպութիւն՝ 29 Յունիս 1900-ին։
Անոր հիմնական նպատակն է վերահսկել Նոպէլի ձգած հարստութեան ու Նոպէլեան
մրցանակներու յանձնման գործընթացներուն։ Հիմնադրամին պարտականութիւնն է նաեւ
մրցանակը ներկայացնել միջազգային հանրութեան ու անոնց հետ կապուած ոչ պաշտօնական
տնօրինումները կատարել։ Հիմնադրամը չի մասնակցիր մրցանակակիրներու ընտրութեան։ 

Մրցանակներու յանձնումին արարողութիւնը տեղի կ՚ունենայ Սթոքհոլմի մէջ, ամէն տարի 10
Դեկտեմբերին՝ Ալֆրետ Նոպէլի մահուան թուականին: 

Մասնագէտներու դատակազմ մը կը հաւաքուի որոշելու համար իւրաքանչիւր մարզի
մրցանակաւորները: Դատակազմին բոլոր անդամները շուէտացիներ կ՚ըլլան: Թեկնածուները
կու գան աշխարհի չորս կողմերէն: 

Մասնակցելու համար պէտք է, որ մէկը թեկնածուին անունը առաջարկէ: 

Բացի Խաղաղութեան Նոպէլեան մրցանակէն՝ Նոպէլեան մրցանակները կը յանձնուին Շուէտի
մայրաքաղաք Սթոքհոլմի մէջ կայացող մրցանակաբաշխութեան ամէնամեայ արարողութեան
ընթացքին, որ տեղի կ՚ունենայ 10 Դեկտեմբերին՝ Նոպէլի մահուան օրը։ Դափնեկիրին
դասախօսութիւնը սովորաբար կը կայանայ մրցանակին յանձնումէն քանի մը օր առաջ։
Խաղաղութեան Նոպէլեան մրցանակին դափնեկիրն ու անոր դասախօսութիւնը կը ներկայացուին
Նորվեկիոյ մայրաքաղաք Օսլոյի մէջ կայացող ամէնամեայ միջոցառման ընթացքին, որ
սովորաբար կը կայանայ 10 Դեկտեմբերին։ Մրցանակներու յանձնման արարողութիւններն ու
անոնց հետ կապուած հանդիսաւոր ճաշկերոյթները միջազգային մեծ միջոցառումներ կը
համարուին։ Շուէտի մէջ մրցանակներու յանձնման արարողութիւնները կը կայանան
Սթոքհոլմի համերգասրահին մէջ, իսկ ճաշկերոյթները՝ Սթոքհոլմի քաղաքապետարանին մէջ։
Խաղաղութեան Նոպէլեան մրցանակը յանձնուած է Նորվեկիոյ Նոպէլեան հիմնարկին մէջ
(1905-1946), Օսլոյի համալսարանի դահլիճին մէջ (1947-1989), ապա Օսլոյի
քաղաքապետարանին մէջ (1990-էն մինչեւ օրս)։ 

Սթոքհոլմի մէջ Նոպէլեան մրցանակներու յանձնման արարողութեան գլխաւոր իրադարձութիւնը
Շուէտի թագաւորին ձեռքէն մրցանակներու ստացումն է։ Օսլոյի մէջ Նորվեկիոյ Նոպէլեան
յանձնաժողովին նախագահը Խաղաղութեան Նոպէլեան մրցանակը դափնեկիրին կը յանձնէ՝
Նորվեկիոյ թագաւորին ներկայութեամբ։ Նախապէս Օսքար Բ. թագաւորը համաձայն չի գտնուիր
մրցանակը նաեւ օտարերկրացիներուն շնորհելու։ Կ՚ըսուի, թէ ան իր կարծիքը կը փոխէ,
երբ իր ուշադրութեան կը յանձնեն այն հանգամանքը, որ մրցանակները դրական անդրադարձ
կ՚ունենան Շուէտի միջազգային հեղինակութեան վրայ։ 

Մրցանակակիր դառնալու ժամանակամիջոց 

Մրցանակը շնորհելու ժամանակամիջոցը կը տարբերի ըստ ստորոգումներու։ 

- Գրականութեան մրցանակը սովորաբար կը շնորհուի աշխատանքներու շարքի մը եւ ոչ թէ
մէկ ստեղծագործութեան համար։ 

- Խաղաղութեան մրցանակը նոյնպէս կրնայ շնորհուիլ ամբողջ կեանքին ընթացքին կատարած
աշխատանքին համար։ Այնուամենայնիւ մրցանակները կրնան շնորհուիլ նաեւ վերջերս
կատարուած առանձին իրադարձութիւններու համար։ Օրինակ՝ Քոֆի Անան Խաղաղութեան
Նոպէլեան մրցանակին արժանացած է 2001-ին՝ ՄԱԿ-ի գլխաւոր քարտուղար դառնալէն չորս
տարի ետք։ Եասէր Արաֆաթ, Իսհաք Ռապին եւ Շիմոն Փերես Նոպէլեան մրցանակ ստացած են
1994-ին՝ Օսլոյի պայմանագիրին ստորագրումէն շուրջ մէկ տարի ետք։ 

- Բնագիտութեան, քիմիագիտութեան եւ բժշկութեան մրցանակները սովորաբար կը յանձնուին,
երբ տուեալ ձեռքբերումը լայն ճանաչում կը ստանայ։ Երբեմն կրնայ անիկա տասնամեակներ
տեւել։ Ոչ բոլոր գիտնականները կ՚ապրին մինչեւ իրենց աշխատանքներուն ճանաչում
ստանալը։ Այդ պատճառով ալ մեծ թիւով յայտնագործութիւններ չեն ներկայացուիր Նոպէլեան
մրցանակին։ 

Մրցանակներ 

Մրցանակի դափնեկիրները կը ստանան շքանշան մը եւ 1 միլիոն եւրօ: Այս դրամը
ընդհանրապէս կը գործածուի հետազօտութիւններու կամ բարեսիրական աշխատանքներու համար:
Այս մրցանակներուն ամէնէն նշանաւորը խաղաղութեան մրցանակն է, որ 2014-ին կը տրուի
յատկապէս փոքրիկ աղջիկներու դաստիարակչութեամբ զբաղող երիտասարդ Մալալային: 

Նոպէլեան մրցանակը յետմահու չի շնորհուիր, բայց եթէ անձը դափնեկիր յայտարարուի ու
մահանայ նախքան ստանալը, ապա մրցանակը կը շնորհուի։ 

Թէեւ իւրաքանչիւր մրցանակի դափնեկիրներու միջին թիւը մեծցած է Ի. դարու ընթացքին,
բայց զայն կարելի չէ բաժնել երեքէն աւելի մարդոց միջեւ։ Բացառութիւն կը կազմէ
Խաղաղութեան Նոպէլեան մրցանակը, որուն դափնեկիրներ կրնան դառնալ կազմակերպութիւններ
կամ երեքէ աւելի անձինք։ 

Նոպէլեան դասախօսութիւն 

Ըստ Նոպէլեան հիմնադրամին կանոնադրութեան՝ իւրաքանչիւր դափնեկիր պարտաւոր է
հրապարակային դասախօսութիւն մը կարդալ՝ նուիրուած այն նիւթին, որուն համար ինք
արժանացած է մրցանակին։ Նոպէլեան դասախօսութիւնը՝ իբրեւ հռետորական ժանր, իր
ներկայի ձեւաչափին հասած է տասնամեակներու ընթացքին։ Այդ դասախօսութիւնները
սովորաբար կը ներկայացուին Նոպէլեան շաբթուան ընթացքին (մրցանակներու յանձնման ու
ճաշկերոյթին նախորդող շաբաթը, որ սովորաբար կը սկսի մրցանակակիրներու ժամանումով
Սթոքհոլմ եւ կ՚աւարտի ճաշկերոյթով), բայց ասիկա պարտադիր չէ։ Մրցանակակիրները
պարտաւոր են դասախօսութիւնը ներկայացնել մրցանակը ստանալուն յաջորդող վեց
ամիսներուն ընթացքին։ Սակայն ոմանք աւելի ուշ կը ներկայացնեն։ Դասախօսութիւնները կը
կազմակերպուին այն նոյն հիմնարկներուն կողմէ, որոնք կ՚ընտրեն դափնեկիրները։ 

Նոպէլեան ճաշկերոյթ 

Շուէտի մէջ Նոպէլեան մրցանակներու յանձնման արարողութենէն ետք հանդիսաւոր ճաշկերոյթ
մը տեղի կ՚ունենայ Սթոքհոլմի քաղաքապետարանին Կապոյտ դահլիճին մէջ, որուն կը
մասնակցին Շուէտի թագաւորական ընտանիքն ու շուրջ 1300 հիւրեր։ 

Խաղաղութեան Նոպէլեան մրցանակին յանձնումէն ետք ճաշկերոյթ մը կը կազմակերպուի
Օսլոյի Կրանտ հիւրանոցին մէջ։ Բացի մրցանակակիրէն, ներկայ կը գտնուին Սթորթինկի
(Storting) նախագահը, վարչապետը, իսկ 2006-էն ի վեր՝ նաեւ Նորվեկիոյ թագաւորն ու
թագուհին։ Ընդհանուր առմամբ ճաշկերոյթին կը մասնակցի շուրջ 250 հիւր։ 

Ան պատմեց քեզի պատմութիւնը քու մասիդ: 

Անապատէն կու գաս դուն ալ, իրեն պէս: Կապ չունի որ ծնունդէդ եօթ ու կէս տասնամեակ
առաջ էր Դէպքը: Մինչ կը կարծէիր, թէ կը մեծնայիր ապահով, ասիկա-անիկա ըսելով
աշխարհը կը ճանչնայիր, Դէպքը հետդ էր, մէջդ. կը մեծնար, քեզի հետ կամ քեզի համար: 

Մինչ այդ կային պատմութիւնները Դէպքին. կարաւաններ՝ արեւուն տակ կռնծած, անդէմ
անանուն: Եւ ողբացիր ամէնուն հետ, ճիշդ որչափ որ պէտք էր՝ ոչ աւելի, ոչ պակաս:
Սպասեցիր: Սպասեցիր մինչեւ աչքդ արեւի կուրցնող լոյսին վարժուէր, եւ տեսնէիր
վերջապէս, որ դուն ալ հոն էիր, կարաւանին մէջ, մեծ պապայիդ քովը. կը քալէիր: 

Եւ որոշեցիր փախչիլ հոնկէ: Կարծեցիր՝ դիւրին էր ատիկա: Բայց այդ արեւները քու
լեզուդ ալ խանձեցին, եւ օր մըն ալ հաւատացիր, թէ լեզու չունէիր: 

Ի վերջոյ հասկցար, որ չկայիր. փնտռեցիր ինքզինքդ ամէն տեղ՝ չկայիր: Գիրքեր բացիր,
ֆիլմեր նայեցար՝ չկայիր: Հասկցար, որ օր մըն ալ պիտի մոռնայիր թէ եղած ես: 

Այն ատեն որոշեցիր խօսիլ, վիրաւոր, տկար լեզուովդ: Եւ խօսքդ փաստումի ու փրկումի
պարզ ժեստ մը պիտի ըլլար միայն, սկիզբէն ձախողումի դատապարտուած, եթէ չհանդիպէիր
անոր: 

Եւ ան պատմեց քեզի պատմութիւնը քու մասիդ: Թէեւ չընդունեց պատմելու արարքը: 

Եւ ան վկայեց քու գոյութիւնդ: Թէեւ չընդունեց վկայելու կարելիութիւնը: 

Անկարելի պատմասանն ու վկան՝ որ աշխարհդ բացաւ քեզի, ան որ քուկդ ըրաւ քեզի: 

Այն ատեն միայն համարձակեցար առերեսուիլ ինքզինքիդ, «կրել ինչ որ կը պայթի երբեմն
գլխուդ մէջ»: 

Սաստիկ տաք օրէն ետք զով օդի հոսանք մը վերջապէս ամառնային երեկոյին հանդարտութիւնը
կը բերէ: Կը քալես, ջանալով քայլերդ իր քայլերուն յարմարցնել: 

«Ի՞նչ դիպուածներ միջամտեր են որպէսզի հայրդ եօթը տարեկանին որբանայ, բայց փրկուի,
մայրդ երեք տարեկանին որբանայ եւ փրկուի, յետոյ անոնք հանդիպին իրարու եւ քեզ ծնին։
Պատմութիւնդ կը սկսի նման դիպուածներով»։ 

Նո՞յն դիպուածները միջամտեր էին, որպէսզի քու ալ մեծ ծնողքդ որբանային բայց
փրկուէին, հանդիպէին իրարու եւ հիմը դնէին ընտանիքին, որ ի վերջոյ քեզմով պիտի
լրանար: Կ՚արժէ գտնել պատասխանը. պիտի հանդիպէ՞իք եթէ Դէպքը չըլլար: Թերեւս
անապատներէ անցնելու էիք երկուքդ ալ, այդքան տարիներ ետք արեւելեան հայրենիքի
մայրաքաղաքին մէջ հանդիպելու համար: 

— Պիտի ըլլայի՞նք, եթէ դէպքը չըլլար: Այսպէ՞ս պիտի ըլլայինք: 

Կը ժպտի, չի պատասխաներ: Միշտ բան մը քեզի կը ձգէ պրպտելիք: Ամէն բան չ՚ըսուիր
արդէն, չէ՞: 

Կ՚ուզես խօսիլ, պատմել պատմութիւնը կորսնցուցած ժամանակիդ եւ փնտռտուքներուդ մասին,
պատմել ճամբան, որ քեզ դէպի իրեն բերաւ: Բայց գիտես որ պէտքը չկայ՝ ան գիտէ ամէն
բան, դո՛ւն չէիր գիտեր. հիմա գիտցար: 

Կը յիշես պզտիկ սրահը, ուր առաջին անգամ հանդիպեցաք… Մտահոգ էիր. ի՞նչպէս մօտենալ,
ի՞նչ ըսել. այդքան տարիներու «հեռակայ մտերմութիւն»էն ետք իսկապէս հանդիպի՜լ: 

«Դժուարահա՛ճ է», զգուշացուցին: 

«Անհաղո՜րդ է», աւելցուցին: 

Կծկտեցար, վախը փորդ մտաւ: Ի՞նչ պիտի ըսէիր՝ բարե՞ւ, ի՞նչպէս էք, ծանօթանա՞նք… եւ
չհամարձակեցար մօտենալ: Կեցած էր քանի մը քայլ անդին, երկրպագուներով եւ
հիացողներով շրջապատուած, քաղաքավար, բայց քիչ մը անտարբեր ժպիտը դէմքին: Յոգնած էր
թերեւս: Արդէն չես յիշեր՝ ի՞նչ դիպուած միջամտեց, որ յետ-դասախօսային ճաշկերոյթին
քե՛զ ալ հրաւիրէին եւ… քովը նստեցնէին: Եւ նստած էիր քարացած, վախնալով աւելորդ
շարժում մը ընելու, երբ յանկարծ դարձաւ եւ սուր նայուածքը քեզի յառեց: 

— Ուրկէ՞ ես… 

Ծանրացած լեզուդ դժուարաւ դարձաւ բերնիդ մէջ, ջանացիր կապակցուած խօսքեր ըսել:
Յանկարծ ժպտեցաւ. այն ատեն առաջին անգամ հասկցար՝ ան ամէն բան գիտէր քու մասիդ:
Բնաւ չզարմացար. գիտէիր, շատոնց գիտէիր: 

«ըլլալը անհետացած ըլլալ մըն է» եւ կարծեցիր՝ թէ գտար պատասխանը: 

«կը փարիս ջնջումիդ…» 

— Ինչպէ՞ս հայաշէնցի տղան ինքզինք ֆրանսացի տեսաւ, միեւնոյն ատեն հայ մնալով: 

Նորէն կը ժպտի. ինքդ պիտի գտնես պատասխանը: 

Կը նայիս աչքերուն. կարծես ոչինչ փոխուած է՝ առջեւդ նոյն այն հայաշէնցի տղան կեցած
է, որ 18 տարեկանին Փարիզ մեկնեցաւ: Ինչպէ՞ս ուրիշ այդ միջավայրին մէջ ուրիշ մը
չեղաւ: Ինչպէ՞ս նոյնացաւ, ձուլեցաւ այդ միջավայրին, միեւնոյն ատեն պահպանելով այդ
ուրիշ միջավայրին համար ուրիշ մը ըլլալու իրաւունքը, այսինքն` ինչպէ՞ս ըրաւ, որ իր
ուրիշութիւնը պարտադրուած չըլլար: 

— Ծագումիդ չես դաւաճաներ, ան շուքի պէս կը հետեւի քեզի… 

Բայց ինչպէ՞ս կառուցել ինքնութիւն մը, որ ըլլաս ամբողջապէս օտար եւ ամբողջապէս
ընտանի, միեւնոյն ատեն չըլլալով երկուքէն ո՛չ մէկը: Մէկ բան յստակ էր. հայաշէնցի
տղան երբեք չդաւաճանեց իր ինքնութեան, կարելի է՝ քիչ մը հեռացաւ անկէ, յետոյ աւելի
մօտենալու համար: 

Բայց արդեօ՞ք տունին մէջ — կամ համար — ալ ուրիշ մը չէր: Արդեօք ո՞ւր էր տունը.
Հայաշէ՞ն, Փարի՞զ թէ հիմա հոս՝ Երեւան: 

Արդեօք քո՞ւ տունդ ուր էր: 

Եղան օրեր, երբ հաւատացիր թէ չունէիր տուն, փնտռեցիր ամէն տեղ՝ ո՛չ մէկը քուկդ էր:
Այն ատեն հաւատացիր, կամ ուզեցիր հաւատալ, թէ անապատներուն մէջ մնացեր էր տունդ…
Բայց հիմա գիտէիր, հիմա գտար: Որով գիտցար ի՛ր տունին տեղը: Չէ, ան բան մը չըսաւ,
պարզապէս կար վայրը ուր ան եղաւ: 

Շիտակ դէմքին նայեցար, ուզեցիր խօսիլ, ըսել խօսքերը, որ չէիր կրցած ըսել ո՛չ
անձնական հանդիպումներուն, ո՛չ ալ նամակներուդ մէջ. չկրցար, նորէն: «Խօսքերը կը
պակսին», եւ բերնիդ մէջ «բռնկեր էր լեզուն»: 

Եւ հիմա հոս ես, համակարգիչիդ պաստառին առջեւ, դուն որ պիտի չըլլայիր, լեզուով մը
որ պիտի չըլլար՝ կը ջանաս գրել այն որ չկրցար ըսել: Կը ջանաս գրել տողեր՝ անոր
համար, ինչպէս ինք գրեց ատենօք Մեծարենցի համար: Գիտես որ չափազանց յաւակնոտ է
խորագիրդ. ի՞նչ կրնաս գրել անոր համար, ի վերջոյ: Արդեօ՞ք պիտի կարենաս թուղթին
վրայ տեղաւորել ըսել ուզածդ, պահպանելով տրամաբանութեան գիծը: Բայց կ՚ուզէիր գոնէ
կերպով մը երախտագիտութիւնդ յայտնել անոր, որ ստեղծեց վայրը, ուր կարելիութիւնը
ունիս ըլլալու: 

Վերապահութիւն Ղարաբաղի յանձնախումբի տեղեկագրին 

Թուրքիոյ Խորհրդարանի զանազան կուսակցութիւններու մասնակցութեամբ կազմուած Ղարաբաղի
յանձնախումբը աւարտեց իր աշխատութիւնները եւ այդ աշխատասիրութեան արդիւնքները
բաժնեց հասարակութեան հետ։ Յանձնախումբը 44օրեայ պատերազմի տեւողութեան
արձանագրուած Մարդու Իրաւունքներու բռնաբարումները արձանագրելու համար այցելած է
Ատրպէյճան։ Հոն զանազան շփումներ ունեցած է Պաքու Գանձակ Տէրտէր եւ Պերտէ
քաղաքներու խաղաղ բնակիչներուն հետ, որոնք ենթարկուած են հայկական բանակի
յարձակումներուն։ Յանձնախումբի քննարկման նիւթերէն մէկն ալ եղած է պատերազմի
տեւողութեան Թուրքիոյ հայ համայնքին այս լարուածութենէ ազդուելու երեւոյթները։
Յանձնախումբի անդամները այցելած են Թուրքիոյ Հայոց Պատրիարքարանը, Սուրբ Փրկիչ
Ազգային Հիւանդանոցը, «Լոյս» եւ «Ակօս» թերթերու խմբագրութիւնը, Մալաթիա ՀայՏէր
հայրենակցական միութիւնը եւ Շիշլիի մարզակումբը։ 

Այս հանդիպումներու ընթացքին փորձած են իմանալ Թուրքիոյ հայութեան մատնուած
հոգեբանութիւնը։ Իրենց պատրաստած տեղեկագրին մէջ յանձնախումբը կը յայտնէ թէ
հաստատած են հայ համայնքը յուզող մտահոգութիւնները եւ ուրախութեամբ արձանագրած նաեւ
թէ ֆիզիքական յարձակումի ոչ մէկ դէպք պատահած է։ 

Յանձնախումբի ՀՏՓական անդամները վերապահութիւն յայտնած են պատրաստուած տեղեկագրին
դէմ, նշելով որ այս բնոյթի ուսումնասիրութիւն մը պէտք էր ըլլար երկկողմանի։ Արդարեւ
անհրաժեշտ էր Հայաստան եւս այցելել եւ լսել հայկական կողմի դիտողութիւնները։ Այս
մասին ՀՏՓի պատգամաւոր Կիւլիսթան Քըլըչ Քոչյիղիթ «Ակօս»ին յայտնեց թէ յանձնախումբը
պէտք էր աշխատէր մարդու իրաւունքներու սահմանագծով, բայց փոխանակ այդ սկզբունքին
գերակշռած է Թուրքիոյ կողմնակցական դիրքորոշումը։ 

Այսպէսով յանձնախումբի ՀՏՓցի անդամներ իրենց վերապահութիւնը շեշտած են հրապարակուած
տեղեկագրին նկատմամբ։ 

Ասեղնաւոր օրօրոցէն, խաւարումէն դէպի առաջին գիշերուայ իրաւունքին 

Անուանի պատմաբան Թաներ Աքչամ, իր վերջին ուսումնասիրութեան «Արաս»ի մատենաշարէն
հրատարակութենէն ետք հարցազրոյց մը ունեցած է «Կազեթէ Տուվար» առցանց թերթի
թղթակիցին հետ։ Յիշած էր թէ հայեր իբրեւ երկրորդ կարգի քաղաքացի, կը ճնշուէին
քիւրտերու կողմէ եւս։ Հարկատու էին թէ պետութեան եւ թէ իրենց տարածքի քիւրտ
իշխաններուն։ Այս վերջինները նոյնիսկ նոր ամուսնացած հայերու կը պարտադրէին առաջին
գիշերուայ իրաւունք։ 132 քիւրտ մտաւորականներ աճապարուած ու անիմաստօրէն գերզգայուն
յայտարարութիւնով մը մերժեցին այս պնդումները եւ սկսաւ ակադէմական բնոյթով նոր
բանավէճ մը։ Ստորեւ մեր ընթերցողներուն կը ներկայացնենք Փրոֆ. Ազիզ Եաղանի «Ակօս»ի
համար գրի առած յօդուածը։ 

Մեր երկրի մէջ աւանդուած չարախօսութիւններ են հայոց վերագրուած «ասեղնաւոր օրօրոցը»
եւ Ղըզըլպաշ Քիւրտերուն վերագրուած «խաւարում»ը։ Այժմ Թաներ Աքչամ ալ եկած է հայոց
ու քիւրտերու մտային ու զգացական պաշարը «առաջին գիշերուայ իրաւունք»ով պղտորելու։

«Ասեղնաւոր օրօրոց»ի պատումին համաձայն հայեր իսլամ երեխաները գաղտնագողի կը տանին
իրենց տուները կամ տաճարները, կը պարկեցնեն ասեղնաւոր օրօրոցին մէջ, ապա կը խմեն
հոսած արիւնը։ «Խաւարում»ի առասպելով ալ կը պատմուի թէ ղըզըլպաշ քիւրտեր աղօթելու
համար կը մէկտեղուին, ապա կը մարեն ճրագները եւ այդ խաւարին մէջ ամէն ոք կը
սիրաբանի իր մօտը գտնուածի հետ, առանց նկատի ունենալու մայր, հայր, քոյր կամ
եղբայր։ 

Աքչամ իր հետ կատարուած հարցազրոյցի պահուն կ՚ըսէր «սարսափելի օրինակ մը թուեմ։ ԺԹ
դարու աւատապետական հասարակութեան մէջ քրտաբնակ տարածքներու քիւրտ աղաներ նորապսակ
հայերու դէմ ունէին առաջին գիշերուայ իրաւունք։ Բացի այդ, հայերը կրկնակի հարկատու
էին»։ 

Եթէ նախադասութիւնը կը սկսիք «այդ ժամանակի պայմաններով»ի փոխարէն «սարսափելի»
բառով, ոչ միայն ընթերցողին նոր ու սաստիկ ցաւ մը եւս, աւելին՝ արդէն առկայ
ատելութեան ու անվստահութեան ծաւալումին պատճառ կը դառնաք։ Աքչամ զանց առած է իր
օգտուած աղբիւրի «կարգ մը» եզրը եւ ստեղծած է ամբողջական տպաւորութիւն մը։ Քանի այս
մասին ճշդում մըն ալ չէ ըրած, կարելի է ենթադրել թէ դիտումնաւոր բացթողում մը ըրած
է։ Եթէ ան խուսափէր հաստատումէ եւ նիւթը ներկայացներ պնդում մը ըլլալով, կամ ալ
գործածէր «կարգ մը աղբիւրներու համաձայն» բացատրութիւնը, նիւթը աւելի հանդարտ կը
քննարկուէր եւ կը հանդիպէինք հետազօտութիւններու։ 

Աքչամի կտրուկ ու խիստ ոճը պատճառ դարձաւ 132 քիւրտ մտաւորականներու շտապ եւ
զգացական հակազդեցութեան։ Կարճ ժամանակ անց կարգ մը քիւրտ ուսումնասիրողներ
պարզեցին թէ նոյնիսկ աւելի հին թուականներու վկայութիւններուն մէջ չեն հանդիպած
նման կիրարկումի։ Այսպիսով բանավէճը մտաւ աւելի օգտակար հունի մը։ 

Այժմ պէտք է շտապօրէն պարզուին առաջին գիշերուայ իրաւունքի մասին պնդումները։ Եթէ
չյաջողինք, ալ աւելի պիտի խորանան նախապաշարումները եւ անվստահութիւնը։ 

Եթէ ճիշդ են Աքչամի պնդումները, պիտի խուսափինք խնդիրը մերօրեայ համաշխարհային
արժեհամակարգի թելադրանքով ընկալելու եւ անցեալէն ամաջելու կամ հպարտանալու սխալէն։
Էական է անարդարութեան եւ անիրաւութեան գոյացած պահուն դիմադրելը։ 

Հայ եւ քիւրտ հասարակութիւնները իրենց խնդիրները եւ ակնկալութիւնները յստակօրէն ու
իրենց ներկայացուցիչներու միջոցաւ կրնան քննարկել։ Քիւրտ հասարակութիւնը ունի լաւ
պատրաստուած, գիտական եղանակներու ու բարոյական սկզբունքներու նկատմամբ անզիչող,
խղճի տէր եւ անկողմնակալ պատմաբաններ։ 

Հայ եւ քիւրտ անհատներ, նոյնիսկ գիրով պէտք չէ իրար վիրաւորեն։ Պարտին զիրար լսել
եւ իրարմէ սովորել։ 

Ասեղնաւոր օրօրոցը եւ խաւարումը չարախօսութիւններ են։ Նաեւ ամօթալի են ասողին,
լսողին ու տարածողին համար։ Կանխելու ենք առաջին գիշերուայ իրաւունքին ալ նման
բնոյթ մը ստանալը։ 

Պարտաւոր ենք ձերբազատուիլ անցեալի բեւեռացնող, բուն յանցագործը քօղարկող,
թշնամութիւն սերմանող ու սպառիչ ժառանգէն։ 

Մեսրոպ Բ. պատրիարքը երկար տարիներէ ի վեր կը տառապէր տեմանսէ։ Վերջին օծման եւ
յուղարկաւորութեան կարգը հաւանաբար կայանայ յաջորդ կիրակի։ 

Պատրիարքարանը Երջանկայիշատակ Մեսրոպ Բ. պատրիարքի վախճանման առթիւ կատարած է
հետեւեալ յայտարարութիւնը. 

«Այսօր, 8 Մարտ 2019, Ուրբաթ ժամը 12.15ին իր հոգին Երկնաւոր Հօր ձեռքերուն մէջ
աւանդեց Պոլսոյ Պատրիարքական Աթոռի 84րդ Գահակալ Ն.Ա.Տ. Մեսրոպ Բ. Պատրիարք Հայրը,
խոր սուգի մատնելով Հայաստանեայց Առաքելական Ս. Եկեղեցին եւ իր հոգեւոր զաւակները,
ի Ստանպուլ, ի Գաւառս եւ ի Կրետէ։ Ծանօթ է, թէ Պատրիարք Հայրը աւելի քան տասը տարի
անգործութեան մատնուած էր անդարմանելի հիւանդութեան հետեւանքով եւ ութը տարի
վայելած էր Ս. Փրկիչ Ազգային Հիւանդանոցի խնամքը։ 

Մեսրոպ Ս. Պատրիարք Հայրը ձեռնասունն էր Երանաշնորհ Շնորհք Ս. Պատրիարք Հօր եւ
սկսեալ կուսակրօն քահանայութեան օրերէն իր գործօն մասնակցութիւնը բերած էր
Պատրիարքական Աթոռի վարչական կազմէն ներս։ 

Նորին Ամենապատուութիւնը, 14 Հոկտեմբեր 1998ին ընտրուած էր Պատրիարք Հայոց Պոլսոյ,
յաջորդելով Երանաշնորհ Գարեգին Բ. Պատրիարքին, որուն անմիջական գործակիցը
հանդիսացած էր։ Մեսրոպ Սրբազան Պատրիարք նախ քան Պատրիարք ընտրուիլը, իր հոգեւոր
ծառայութիւնը կեդրոնացուցած էր մանկանց, երիտասարդաց եւ հոգեւորականներ պատրաստելու
գործին եւ այդ ծառայութեան գիծը շարունակուած էր նաեւ իր Պատրիարքութեան շրջանին։ 

Ներհամայնքային գործունէութեան ծիրէն ներս, նաեւ ունեցած էր աշխոյժ գործունէութիւն
Պատրիարքական Աթոռը եւ համայնքը ծանօթացնելու յաչս օտար շրջանակներու։ Իր ունեցած
պաշտօնական եւ բարեկամական յարաբերութեամբ Պատրիարքական Աթոռը լաւագոյնս
ծանօթացուցած էր երկրի տեղական մամլոյ պատասխանատու խմբագիրներուն։ Կրօնական Ժողովի
եւ համայնքային վարչային դէմքերէն ստացած լիազօրութեամբ ցուպ ի ձեռին այցելած էր
Եւրոպական ոստաններ եւ ունեցած պաշտօնական տեսակցութիւններով յանուն համայնքի
զօրակցութիւն յայտնած էր Թուրքիոյ Եւրոմիութեան անդամակցութեան գործընթացէն ներս։ 

Ինքը, եղաւ արի եւ քաջ հովուապետը, որ գիտցաւ տէր կանգնիլ համայնքի շահերուն։ Հայ
Եկեղեցւոյ ծիրէն ներս, պահած էր Պոլսոյ Աթոռի դիրքը, նաեւ պահելով Նուիրապետական
Աթոռներու հետ աւանդական կապը։ Միջեկեղեցական եւ միջկրօնական շրջանակներ եւս այսօր
կը սգան մեծանուն Պատրիարքին մահը, միշտ յիշելով իր աշխոյժ գործունէութիւնները, զոր
ունեցած էր զանազան առիթներով՝ գործակցելով իրենց։ 

Այս դառն կորուստին առթիւ Պատրիարքական Աթոռոյ Կրօնական Ժողովոյ 9 Մարտ 2019
թուակիր արտակարգ նիստին պիտի քննարկուին յուղարկաւորութեան ու թաղման կարգի հետ
առնչուած պարագաները։ 

Ն.Ա.Տ. Մեսրոպ Պատրիարք Հօր վախճանման մասին տեղեկութիւն փոխանցուած է նաեւ Հայ
Եկեղեցւոյ նուիրապետական Աթոռներուն։ 

Բ. հատոր, Արիւնի ճամբով, Ա. մաս, Գիրք առաջին, Ա. 

Խումբը, գրեթէ համատի տղոցմէ կազմուած, կը մտնէր վերջապէս սահմանները գեղին։ 

Կառապաններ, մեծ մասը ասոնց, յեղափոխականները փոխադրելու մեղքով, իրենց արհեստին
պարտադիր լրբութիւնը քաւելով այսպէս անիրաւաբար։ Օտար տան վարձուորներ, որոնք իրենց
աղքատութիւնը կ՚եղեն ընչեղ գերդաստաններու առատութեան մէջ ու գիշեր ու ցերեկ կ՚եփին
անոնց հարսներուն հուրքովը։ Մէկ - երկու անդրանիկ, միջին ընտանիքներէ, անդարձ
հեռացած հայրիկին տեղը, կանուխկեկ մտած հացի պայքարին, ու այդ գնով, սուտով ու
փուտով շտկած տունին կործանած տնտեսութիւնը։ Բոլորն ալ, նոյն հրաշքով նետուած դուրս
անկէ։ Բոլորն ալ, բացի Սողոմենց Սողոմէն, չունէին մէկը «անկողինին մէջ» իրենց
սպասող, ինչպէս սկսած էին սրախօսել իրարու, երբ ջուրերու գլխուն, հանգչելու ատեն
ծաղրանկարը կ՚ընէին փարթամ՝ բայց գոնջ աղաներու եռանդին, կրկնելով անոնց
մասնայատուկ շարժումները, թիփիկ բեկորները բառերուն, նորոգելով, կարելի
հարազատութեամբ յօնքի, թարթիչի, նոյնիսկ քիթի այն փոքր կնճռումները, որոնք մեր
դէմքին սովորական միակերպութեան վրայ կը բուսնին յանկարծ ու կու տան անոր՝ շեշտն ու
կտրուածքը մեր մնայուն, անկորուստ անձնականութեան։ Բարկութեան հրթիռ մը, հաճոյքի
փայլակ մը, գոհունակութեան փոքր հեւք մը յաճախ կը բաւեն այդ լիութիւնը յառաջ
բերելու։ Ուրախութիւնը, երբ կ՚արտայայտուի հնչումով, գերագոյն պատեհութիւններէն
մէկն է, մեր դէմքը իր վաւերական կնիքին դարձնող։ Երբ դիտեցիք, այսինքն՝ զգացիք
ծիծաղի մը հաստութիւնը, չափած էք, բաւարար ստուգութեամբ, թանձրութիւնը հոգիին,
ուրկէ փրթած է այդ միսի ալիքը։ 

Հետի, վերջին խումբն էր ասոնցը, այդ օրը գազայէն գեղ դարձող ուրիշ խումբերու։ Գրեթէ
բոպիկ - շատեր ծախած էին իրենց ոտիցները հացի համար -, բայց տարիքէ թեթեւ, անոնք,
հակառակ առաջացած գիշերին, չունէին դասական աճապարանքը, որ դէպի գեղ դարձը
կ՚ոգեղինէ անգիտակցաբար։ Թուրք գեղերու պատկանող հողամասերու մէջ, անոնք, ըլլալէ
յետոյ զուսպ ու մտավախ - դարերը յօրինած ըլլալու են այդ ներքնազգեստը մեր հոգիին
համար։ Միջավայրի փոքր փոփոխութիւն մը անհասկանալի կ՚ընէ այդ գոյավիճակը հիմա մեզի
- անգամ մը, որ զգացին հոգին իրենց հողերուն, ինքնահոս բնակութեամբ մը դարձան թեթեւ
ու արի։ Անոնք երկար փնտռուած բանի մը հասնելուն շեշտ գիտակցութիւնը ունէին։ Պարզ
ու մեծ էր զուարթութիւնը, որ կը յորդէր անոնցմէ։ Սանկ յարդարուած, համով հոգեվիճակ
մը, որ մեծ տագնապներէ յետոյ, կը բացուի մեր ներսը, լուալու համար կարծես ժանտ ու
սեւ աղերը ցաւին։ 

Հակառակ անցեալ ըլլալուն, բանտը, աւելի ճիշդ՝ անով ստեղծուած բարեխառնութիւնը չէր
հեռանար անոնց կրունկներէն։ Չես գիտեր ինչպէ՛ս, մօտէն կամ հեռուէն, բոլորն ալ
քսուած քոմիթաճիներու պատահարին, ինկած էին բանտ շատ խոշոր յուզումներու,
դղրդումներու ընդմէջէն։ Կառավարութիւնը վաշտ մը զօրքով կատարած էր
ձերբակալութիւններ, ահաբեկած գեղը ոստիկանական անսովոր միջոցներով, ու խորտակած,
վայրագ հեշտութեամբ մը, աւագանին, զանոնք կապելով աղաներու սրճարանի սօսիին ու
անխնայ ծեծելով, ստեղծելու համար խօլ այն բռնկումները, որոնք ամբոխ մը մէկէն կը
փաթթեն ու կը տանին աղէտին։ Անիկա խորտակած էր նմանապէս դասակները քաջերուն, հինգ -
տասը տարի առաջ լեռներուն իշխող, բայց հիմա մտած զգաստութեան ճամբան։ Ու
բանտարկեալները դողացած էին ահաւոր այն մտապատկերէն, որով կը ձեւէին մահը խեղճուկ
այդ բանտին մէջ, թուրք իրենց ընկերները, յեղափոխական պարունակէն - ոտք ու ձեռք
կապուած՝ շաքարի տոպրակին մէջ թխմուելէ յետոյ ձգուիլ ջուր -, շփոթելով Պոլսոյ
ջուրերը սա ողորմելի գազային հոտած առուակին հետ։ Քաղաքական յանցանքները տարօրինակ
ճակատագիրն ունին յանցանք չըլլալու։ Անոնք զգացումներ են, վիճակներ են ու իբր այդ
կը տպաւորեն։ Թող փոխուի բարեխառնութիւնը, ու երէկուան մահապարտը կը բարձրանայ
մինչեւ գերագոյն գահը իշխանութեան։ Հայ տղաքը նեղուած չէին իրենց թուրք
բանտակիցներէն, որոնք իրական յանցապարտներ, կէս արգահատանքով կը դիտէին զիրենք,
բայց այցելուած էին մղձաւանջէն, որ կը բռնէր անոնց ցերեկն ու գիշերը։ Անոնք իրենց
հողերուն ալ վրայ, ինչպէս հիմա, կը քննէին, կը դատէին՝ հասկնալ փորձելու պատճառը,
որ զիրենք կ՚ազատէր ձուկերուն կեր ըլլալէ։ Օրերով, բանտի մէջ, փորած, փորփրած էին
փաստերը, իրողութիւնները, փորձառուներու վկայութիւնները, հասնիլ կարենալու համար սա
դատավարութեան թաքուն ծալքերուն, կերած ծեծը, անլուր խստութեամբ, խոստովանելու
համար պոմպաներուն պահեստը, բայց չէին ըմբռնած իմաստը այս ամէնուն։ Անոնցմէ շատեր
յեղափոխութիւնը ճանչցեր էին իրենց դպրոցական երգարաններով, զորս կը յօրինէին անլուր
խնամքով, ամէն մէկ երգի սկզբնատառին համար հաւնոց մը սոթտելով, վճարելու համար
թռչնագիրներուն արժէքը, ու ջուրի պէս գոց սորվելով բառ ու եղանակ, - ամէնէն հաստ
գլուխներն անգամ անմասն չեղան այս նուիրանքին։ Աւելի՛ն. ասպատակներու հաշուոյն
փսփսացուած շահատակութիւններով, սպանութիւններով։ Աւելի՝ քանի մը կարմիր
լրագիրներով, ճմուռ - ճմուռ, որոնք Պոլսէն կ՚անցնէին Եալովայի գեղերը, յետոյ կը
ճամբորդէին դէպի հարաւը լիճին։ Բայց, ամէնէն աւելի, իրենց հոգիին անքակտելի
վկայութեամբ, պարզ ու յստակ այն ձայնով, որ կը խօսի ամէն գեղի ժողովուրդի մէջ,
առանց դուրսէն դասի, մանուկներէն իսկ զգալի բարբառով։ Ու մի՛ զարմանաք, որ
զանգուածը, անոր ամէնէն կարծրացեալ խաւն իսկ թրթռայ այդ յուզումին ներքեւ։
Բռնապետութեան հետզհետէ սաստկացումը, պետական ուշադրութիւնը, որ զէնքի տղոցմէն կը
տարածուէր դէպի հարուստները, թուրքերուն յաջողութիւնները ու վեհապետին անձովը
պայմանաւոր այն տարօրինակ հաւատաւորութիւնը, որով երկինքն ու երկիրը իրենց
սեփականութիւնը կը զգային դաշտի գօս ու գոնջ կովարծ թուրքերը անգամ, - այս ամէնը
փոխած էին ընդունուած մտապատկերները։ «Հայուն Աստուա՜ծը»։ Ով գիտէ ո՛ւր էր ինկած
գերի Մահմէտին մէկ խաղին։ Ինչո՞ւ այս տրտմութիւնը, ցեղային յուսաբեկման սա ժանգը
այդ տղոց ալ մէջ, սա պահուն իսկ, երբ հողն ու օդը կը դադրէին օտար, թշնամի ըլլալէ։
Ու տեսան, որ չէին կրնար չյիշել անցածը։ Ու խոշոր, ու արագ, խուռերամ՝ անոնց մէջ կը
յառնէր այդ անցածը, պղտոր ու անաւարտ, ինչպէս նկարագիրն է կեանքին։ Ու կը խօսէին,
ցատկող, քիչ, բեկ այն բառերով, որոնք մարմինէն աւելի հոգիին յոգնութիւնը կը պատմեն։
Անոնց լեզուին վրայ տարտամ ու անկշիռ բանի մը վերածուած էին դէմքերը զոյգ
քոմիթաճիներուն, որոնք իրենցմէ մեկուսացուած, ատեան կը բերուէին, սուինապատ
հսկողութեամբ, ամէն օր, կը քննուէին միավանկ հարցումներով ու կ՚առաջնորդուէին, նոյն
արարողութեամբ, իրենց նկուղը։ Այդ մարդերը, այդպէս կապուած, այդպէս կործանած կը
ցաւցնէին անոնց սիրտը, տաք երկաթի մը պէս այրելով իրենց ճիկէրը, - այնքան տխուր էր,
օտար էր իրենց աչքին դրուածը իրենց մտքին մէջ պատրաստուածէն։ Յետոյ՝ տեսակ մը
թշնամական բան կ՚արթննար, իրենց յուսախաբութիւնը ու անոնց թշուառութիւնը իրար
կամրջող։ Ասո՞նք, այն մարդիկը, որոնց ձեռքովը պիտի մարմնանար դարերու երազը։ Անոնք
չէին կրնար վերանալ անմիջական ոլորտէն։ Ու կը նեղուէին ու կը հրուէին դէպի անլոյս
խրամները իրենց գերութեան։ Կռիւին, վառօդին հոտէն հեռու, բառերու հրայրք մը անզօր է
գեղացիին։ 

Ազգային իրենց խորհուրդէն այսպէս մերկացուած, քոմիթաճիները կը վերածուէին պարզ ու
խեղճ արարածներու։ Ու ատելով կ՚ոգեկոչէին անոնց մունջ ու նկուն նկարը, սուիններուն
վանդակին մէջ, շղթայապիրկ ու անխօս։ Ո՞վ էին։ Ուրկէ՞ կու գային։ Անոնք՝ որոնք եղած
էին հետերնին, այդ օրերուն իրենց չհարցուցածը հիմա կը հարցնէին անոնց ոգեկոչուած
պատկերներուն։ Անգիտացած էին անոնց ինչու գալն անգամ։ Ոչ ոք ուշադրութիւն կ՚ընէր իր
մտածումներուն։ Ճամբու իւրաքանչիւր ոլորք պահ մը կ՚ընդհատէր անոնց նիւթը։ Ամէն արտ
անհատականութիւն մը ունի ու դէմք մը։ Նոյնիսկ մութը անբաւական է եղծելու անոնց այդ
առաքինութիւնը։ Կը ձգուէին պարտէզներու տէրերուն, տուներուն դէպի իրականութիւնները։
Ու քիչ-քիչ կը մոռնային։ Եւ որովհետեւ գեղին առաջաւոր մասը, աս ու ան ձեւով,
խառնուած էր անոնց ներկայութեամբը ստեղծուած խռովքին, զարմանալէ յետոյ, յոգնած՝
թափանցիկ ու անպտուղ ճիգէն, կը լքէին քոմիթաճիներուն խորհուրդը, ծանրանալու համար
փոքր դրուագներու, իրենց ծանօթներէն, իրենց իսկ պատահածներէն, երգարանի մը համար
տունով-տեղով աքսորուած վարժապետէն։ Իրենցը, այսինքն՝ հիմակուա՞նը։ Անոնք կը դատէին
զայն, քիչ մը փոքր ու սկեպտիկ։ Ու հիմա, որ ա՛լ հեռու էին անմիջական պատուհասին
մղձաւանջէն - արձակուելէ առաջ, բանտին բակին մէջ, յետոյ շուկան աղօթած էին
Սուլթանին արեւշատութեան համար -, կարծես ազատուած ընդմիշտ թուրքին ահէն, իրենց
գեղին քաղցր մերձաւորութեան առջեւ, անոնք վերադարձան իրենց տարիքին հիմնական
պահանջին։ Ու կը գունաւորէին իրենց կարօտը, ըղձանքները, արիւնին խենթութիւնները,
մերթ սրամիտ ջերմութեամբ, մերթ նիւթով, թանձր պատկերներով, իրապաշտ ու լիրբ,
նետելով բառերուն հետ, քովէն՝ անուններ, վաւերական, գեղէն՝ կնիկի, աղջիկի, հարսի, -
բոլորն ալ մեծաւորներէն, որոնք իրենց հետ բանտ, իրենց հետ արձակուած, վարձեր էին
պատրաստի բոլոր կառքերը, ժամ առաջ վազելու համար ոչ թէ իրենց տուները - շատ-շատ
անգամ երիտասարդներու բերնին մէջ տուն մը բանաձեւի կը վերածուի հոն աճող աղջկան կամ
«լուս տուող» հարսին անունով -, այլ՝ ծոցը աս ու ան կնիկին։ Դրամը, մեծ մեղքերը,
խուլ ու գաղտ ախտերը գեղի կնիկներէն կազմած էին մասնաւոր դասակարգ ու զարգացուցած
անոնց ախտաժէտ միսերուն մէջ այլապէս խոր խռովքներ, երակուելու ատեն չունեցող
յուզումներ, որոնք գործի կը վերածուէին երբեմն զգայացունց մեղքով մը, տիրելով պարզ
մարդերու խաղաղ գիշերներուն։ Ու ասոնք կիներն էին հարուստներուն։ Աղքատներու
հաշուոյն, ամէն կին տեսարան կու գար, իր հրապոյրներուն ամբողջ հէնքովը, սանկ
ընտանի, մօտիկ, մասնաւորներու կծիկէն, որով միս մը կը զատուի միւս միսէն, անցնելու
համար սա տղոց ակռաներէն, շրթներէն, որոնք անզգալաբար կը պարպուէին այրերուն համար
այնքան պինդ հեգնութեան երանգէն, ըսես նուաճուելով սեռին խոր ձգողութենէն ու
կ՚արտաբերէին հարսը, աղջիկը, կինը, իրենց մարմնամոյնքը՝ խորախորհուրդ, թունդ օղիի
մը պէս ներսերը այրող յուզումով։ Ու շարքը դասական հէնքերուն, միամիտ ու խորունկ,
որոնք կը բացատրեն սիրային եղանակներուն սրտառուչ քաղցրութիւնը եւ գեղէ գեղ կրակ ու
համ կը փոխադրեն միջոցին վրայով։ Քսանամենի տղաքը, կարգուելէ առաջ սեռ են
ամբողջութեամբ։ Գեղին բոլոր յոգնութիւնները, ու դուք կը հասկնաք նիւթական
աշխատանքին ամէնէն ծանր տեսակները, բոլոր զբաղանքն ու աղքատութիւնը անզօր կը մնան
գերագոյն այդ ցուցմունքին դէմ, որ տղոց մարմինները կ՚ասղնտէ ու անոնց հոգին հազար
բերան աղբիւրի մը կը վերածէ։ Ինչ որ ալ ընեն, նիւթեղէն կենցաղի որ ձեւին ալ մտնեն,
անոնք պիտի յաճախուին սեռին մեծ մագնիսէն ու պիտի արեւելուին անոր բեւեռներէն։
Այսպէս էր, որ անոնք մոռցած իրենց տուներուն դժնդակ զօրութիւնը, մոռցած նոյնիսկ
իրենց մայրերն ու պարագաները կը շինէին պատկերները վերադարձողներու միացումին,
անգիտելով սեռէն դուրս ամէն բան, ուրանալով ծերունի հայրը, որ գաւազանին տուած իր
լխկող ոտքերը՝ կը կենար սեմին, պագնելու համար դարձող զաւակը, անգիտելով կարօտին
պարզ, մարդկեղէն յուզումին բաժինը՝ տան առաջներուն, տեսարանին վրայ ցաթեցնելով
միայն ու միայն արեւը սեռին, յիմար ու միամիտ։ Այդ տղոց հաշիւներով ամէն կին
պարտաւոր էր ընդունելու իր էրիկը դրան սեմէն, բերնին, այտերուն ու աչքին մէջ
փոխադրելով ինչ որ անոր համը կը շինէ աշխարհի աչքին։ Ու տղոց երեւակայութիւնը կը
մանրամասնէր կարմիրն ու դալուկը, թուշին խալն ու աչքերուն ծովը, դատելով մորթին,
հասակին, մազերուն ու ծոցին փաստերը, առանձին առանձին, որոնց համեմատ աս ու ան
հարսը շրթունքիդ ներքեւ «ճըմլուած նուռ կը դառնար», կամ՝ լուացուելէ յետոյ՝ արեւին
փռուած «մետաքսի կտոր», կամ՝ «հրեղէն էակ», որուն նայուածքին տակ քարերը լեզու
կ՚ելլեն։ Յետոյ՝ անոնք զոյգին կը հետեւին բակին կիսամութին մէջ, իբր թէ մինակ
ըլլային, այսինքն՝ առանց տուն մը պզտիկի, կեսուրի, կեսրայրի, ազգականներու։ Անոնք
անոնց մարմինները իրարու կու տային ու կ՚առնէին։ Սանդուխէն վերնայարկ։ Յետոյ՝ սրահ,
սենեակ։ Ու խեղճ այդ կիները պարտաւոր էին, ամէն մէկ տեղի համար, իրենց բերանէն,
մատներէն, ու մարմինին աւելի պատսպարուած մասերէն հանել, կատարել յատկանշական այն
շարժուձեւը, որով կին մը կը զատուի մեր մտքին մէջ ու կ՚անձնանայ։ Անոնք կ՚աւարտէին
ընդունելութիւնը, գինին ու ճամբու կը դնէին, մեծ աճապարանքի մէջ, բոլորը, հետեւելու
համար զոյգին մինչեւ չորս խաւ անկողիններէ կազմուած մահիճը ու կը պառկեցնէին
զանոնք։ 

- Ուտողաց անո՜ւշ, Սողոմենց Սողոմ։ 

Պոռացողը շուտիկ կառապան մըն էր, մօրը մանածը ծախած, որ գործին բերումով կը ճանչնար
նաւահանգիստը, Պրուսան, անոր ջերմուկները ու ասոնց ծառերուն ներքեւ գիշերազբաղ
խրախճանքները, պոռնիկներով ու մանչերով ու կը նկատուէր սեռային մարզին վրայ
առաջնակարգ մասնագէտ։ Պատմեր էր բանտին մէջ անմոռանալի դրուագներ, հնարովի կամ
ապրուած ու շահած էր համակրութիւնը բանտապահին։ Կ՚ընէր այս ելոյթը, պճռկելու համար
մեղուին բոյնը։ Սողոմենց Սողոմը անմատչելի էր մինչեւ սա պահը հեքիաթին եւ
իրականութեան։ Ընկերները, լուռ, սպասեցին, որ գոնէ հիմա, կատարուի սխրալի պատմումը
Նալպանտենց Աղուորին ծոցէն, քանի որ յղութեան փաստը հասեր էր մինչեւ հոն, բանտը։
Սողոմենց տղան մնաց համր, ինչպէս ըրած էր արդէն, ո՛չ հերքելով, ո՛չ հաստատելով
հասարակաց տարաձայնութիւնը։ 

- Ուտողաց անո՜ւշ, - կրկնեց կառապանը ու պարպեց տեսարանին վրայ մարմինը ալայպէյի մը
կնոջ, որ Պրուսայէն նաւահանգիստ երթի մը պահուն նուաղած էր կառքին մէջ։ Իրա՞ւ։
Սո՞ւտ։ Ինչո՞ւն էր պէտք։ Անիկա գրկած էր կինը, իջեցուցած ծառի մը տակ, ու լուսնի
լոյսով ու համբոյրով արթնցուցած «հիւրիւ մէլէք» կնիկը... 

Հասած էին աղբիւրը հաճի Մարուկենց հաճի Պետրոսին, առաջի՛նը՝ գեղին սահմաններէն։ 

Մատղաշ ու գեղակերտ ընկուզենի մը - տնկուած ծնունդին օրը հաճի Մարուկենց հաճի
Պետրոսին աղջկան, որ գեղին ամէնէն աղուոր աղջիկը ըլլալէ ետքը, բացառիկ զիջումով,
պահած էր հայրական մականունը էրկանը տունը երթալէ ետքն ալ - ծանր բան մը կը
դողացնէր անոնց շուրջը։ Ծա՞ռը, թէ գեղանի կնիկին պատկերը։ Իրողութիւն էր, որ անոնց
շուրջը կը ծաւալէր պտուղէն նոր կողոպտուած ծառի այն տրտում, կոծկոծուն հոտը, որ կը
դիմանայ տակաւին քանի մը օր ալ, քաղէն ետքը։ Յետոյ՝ մարդոց շունչը, համը, քանի մը
ժամերը, որոնցմով յօրինուեցաւ գաղփաղփուն պատկերը աղուոր կիներով տրոփուն ու տղոց
մտքին մէջ անջինջ փորագրուող։ Վասնզի կեանքը թեթեւ է, երբ կը քալէ։ Կապարի պէս կը
ճնշէ անիկա, երբ կը կենայ։ Այդ ընկուզենիին տակ ան օրը եղած էր հաւանաբար հաճի
Պետրոսի հարսը, այլապէս խռովիչ ու մտքերու վրայ աննահանջ գամուող այդ միւս կնիկը։
Գուցէ զոյգ այս կիներուն տեսիլքն էր, որ անոնց վրայ բերաւ սիրտ սեղմող, շատ անօթի
զգայութիւններ, բոլորովին նման անոնց, որոնցմէ տառապեր էին այդ տղաքը, խուլ
բակերուն խորը, երբ նորատի հարսնուկներ առանց զգալու իրենց ըրածին ծանրութիւնը, կը
ժպտէին իրենց ու կու տային օրուան ուտեստը, ըսելով աշխատութեան տեղը եւ հեռանալով,
մշտաժպիտ ու հո՜վ։ Հիմա չամչնային, հաստատել ջանային պիտի հետքերը ձողին, երկու
կիներուն բազուկներէն, որ թօթուած էր պտուղները։ Ո՞վ էր ըսեր իրենց ներկայութիւնը
կիներուն, քաղի ցերեկին։ Բայց վերադարձողներուն մէջ կային տղաք, որ, դաշտի իրենց
գործը կէս ձգած՝ ելեր էին դէպի սա աղբիւրը պարզ պատկերին վայելքին համար, հեռու,
աւելի առաջ։ Ծառը կը հեծկլտար մեղմ ու տրտում, ըսես սփոփել ջանալով իր ամայացած
ծոցին բիւրաւոր վէրքերը։ Մո՞ւթ, - կար անշուշտ, ծառին տակ աւելի խիտ։ Մէկը գտաւ
օճախն ալ, որուն առջեւ ծունկ դրած ըլլալու էր հարս Լուսիկը, անունէն աւելի
լուսաւոր, ամբողջ ցանկութիւն ու հուրք աղջիկը հաճի Պետրոսին։ Երկարեց ոտքը, տրեխին
քիթով մոխիրը խառնելով։ Շո՞ւնչ, ջերմութի՞ւն, կնիկի հա՞մ, թէ ուրիշ բան էր փնտռածը։
Նստան սակայն։ Ու բոլոր տղաքը ու քիչ մըն ալ աւելի տարւօքները այս կէտին նման էին
իրարու։ Անկարելի էր խմել այդ աղբիւրէն, հանգչիլ անոր վերեւը յարդարուած տափին ու
չխօսիլ անոր տիրոջմէն, ու չդնել մէջտեղ աղջիկն ու հարսը հաճի Պետրոսին։ Առաջինը՝
իբր ամէնէն գեղանի, կատարեալ մարմինը, զոր կարելի էր տանիլ ժամ, հագուեցնել
Աստուածամօր պատկերին պէս ու կեցնել խորանին, այնքան մաքուր ու խաղաղ էին գիծերը
անոր երեսին եւ որուն էրիկը խաչ կը հանէր, հանելու էր ապահովաբար ամէն ծոցը
մտնելուն։ Չէր խօսուած, պաշտպանուելով իր շնորհէն ու քիչիկ մըն ալ անսովոր
երկայնութենէն, որով հովանաւոր, ժամ ու աղօթքի նուիրուած, հօրենական տունին մեղքերը
կը քաւէր էրկանը տունին մէջ իբրեւ օտար ապրելով։ Ամուլ էր անիկա եւ հեռու կիրքէն։
Բայց դպրոցական տղաքը կը խենթենային անոր աչքերէն, երբ լուսարար իր էրկանը հետ
անիկա տաղաւարներուն եկեղեցիին արդուզարդը կ՚ընէր, պատկերները սրբելով մազերովը,
տիրացուներուն գլխուն դնելով իր բամպակէ ափերը եւ նայելով խոր, հեռու անոնց բիբերէն
անդին։ Այդ օրերուն անիկա հիւանդ կ՚ընէր արբունքի հասած տղաքը։ Երկրո՞րդը, ոչ-նուազ
գեղանի հարսը հաճի Պետրոսին։ Որ կ՚ատէր բոզութիւնը - իր բառերն են ասոնք -, բայց իր
կրունկէն անպակաս կը պահէր նոր ժմնուկ տղաքը, որոնց մօտ էր հարսնիքը։ Հինգ տարուան
մէջ չորս տղայ փոխած էր անիկա եւ ոչ ոք գիտէր ստոյգ անոր հաշիւներուն մէջ։ Անշուշտ
զուրկ էր անիկա տալոջը արձանային շնորհէն, բայց կ՚արժէր աւելի տղոցը մտքին։
Համարձակ՝ բայց ընտանութեամբ սքողուած՝ անիկա իր խօսքը կ՚ուղղէր մեծին ու պզտիկին,
ա՛յնպէս՝ որ ուզուածը առնէին անկէ։ Քաղցր ու սրտառուչ, հերքելու համար բոզութեան
կապուած ձեւերուն լպրշութիւնն ու աղտը, տխո՛ւր՝ լալու չափ, նայելու ատեն՝ ինչպէս
ժպիտին մէջ, որ կոտրած շղարշի մը պէս կ՚իյնար անոր երեսներուն։ Անոր էրիկը, գինով
Պետրոսին խօթացած տղան, խելքէ միտքէ հեռու ճամբաներէ, շատ հաւանաբար կնիկին
կախարդական մէկ արարմունքովը կը կորսնցնէր ամսէ ամիս մարդկային իր գիծերը, ստանալով
եզի թանձրութիւն ու դէմք։ Ճակտին երկու կողմերէն կոտոշի յայտնի սկսուածքով,
երկոտանի քալելու տեղ չորս ոտքով գնացքէն ախորժելով, հետզհետէ փախչելով մարդերէն,
չխօսելով ոչ ոքի հետ, կորսնցնելու չափ բառերու յօդաւորումը եւ իմաստին աղերսը,
չուտելով տան սեղանէն - ուրիշներու հաւաստածին համեմատ պարտէզներու մէջ թթենիի
տերեւները ուտելով -, պառկելով վարը, ախոռին մէջ, կովերուն քով, ու մշտապէս լուռ՝
անիկա բախտ էր բերած կորակործան հաճի Պետրոսին, որ, հին ու անուանի գերդաստանի մը
տաշտի-քերուկ մէկ շառաւիղը՝ ընտանիքին բոլոր խօթութիւնները կ՚ամփոփէր իր
պատանութեան վրայ ու իր երիտասարդութեան մէջ սպառած էր պապենական կալուածները,
օղիին կարասին շուքին, եզան ճակատ իր մանչուն եւ պարկենք իր աղջկան անհաշտելի
հակասութեանցը միջեւ, բայց շտկեր էր մէջքը, հարսին տուն ոտք դնելէն ասդին, վճարած
մանր՝ բայց անողոք պարտքերը սրճարանին եւ նպարավաճառին, վերագտնելով գերդաստանին
հնօրեայ վարկը, չզատուելով երբեք կարասին շուքէն, ու վերստեղծելով հին բարքերը,
սեղանները, հացկերոյթները, խմիչքի երեկոյթները, կնունքի, հարսնիքի, մեռելի առիթով
մեծածաւալ փիլաւները։ Դրամին առատացումը, նիւթական իր բարգաւաճումը, աղջկանը
հեքիաթը ու հարսին խուլ հրապոյրը նպաստած էին՝ ստուերի մէջ ձգելու համար երկնառաք
պատուհասումը իր մանչուն, որ կարգուելէն ասդին կը խորանար իր մեծագարութեան մէջ։
Իրողութիւն էր, որ «մամածակ», «էշ», «ջորի», աւելի ետքը՝ դահացած «եզ», անոր տղան,
որ քարի պէս հաստ, բայց ներսէն փտուկ իր գլուխովը, նշանաւոր էր դարձած
տարեկիցներուն մէջ, ամէն օր ծեծ ուտելով վարժապետէն, պարտքի մը պէս ու տասներկու
ամսուան մէջ գոյական մը հոլովել (իրաւ է թէ գրաբար) չսորվելով, դպրոցէն դուրս խելք
էր գտեր, ապահովաբար՝ Աստըծոյ պարապ մէկ վայրկեանին, խելքը Ռուսաստան երթալու,
շերամի հունտ վաճառելու եւ փոխարէն «բեռնով ոսկի» բերելու։ Այս յաջողմունքէն դէպի
եզութիւն ո՞րն էր ճամբան։ Շատ բաներ հնարուեցան։ Օգտագործուեցան նմանօրինակ
յերիւրումներ, պատահած հեռու տեղուանք (որոնք կը պատմէին հրաշքները Ամենակալին),
յաճախ արդար վերջաբանով։ Ըսուեցան աւելի իրաւ բաներ, տունէն, հաճի Պետրոսէն, գեղանի
հարսէն բխող։ Ըսուեցաւ ընդարձակ պուկի մը, կառավարուած կնոջ կողմէն, որով արգելքի
տակ կ՚իյնային եզադէմ մանչուն սեռական գործարանները եւ ուրիշ շատ բաներ։ Ու չըսին,
չգիտնալնուն, արիւնը, որ կը յանգէր սա վերջին երակին։ Եզ, էշ, մամածակ՝ անոր էրիկը
սխալ քայլ չառաւ դրամի հարցերուն մէջ ու ամէն տարի կանոնաւորաբար ըրաւ իր
ճամբորդութիւնը դէպի Կովկաս։ Անոր բացակայութեանը կինը «կ՚արծէր», զգոյշ ու
արժանաւոր վայելչութեամբ, սուտի պէս առնելով այցելութիւնները, խերով ու առատաձեռն
նուիրանքով սքողելով իր արդուզարդին մեղրագոյն նորութիւնը եւ քաղաքաձեւ կոկութիւնը։
Կը խնայէր տունին, օճախին պատիւին, հեռու կենալով արձակ գայթակղութենէն, մնալով
հպարտ ու խուսափուկ, պարզ ու քաղցրալեզու, դիւրամատոյց ու անհաս, վանելով, վարժ
խաղարկութեամբ մը, յայտ ու վտանգող դարպասները անցեալով ծանօթ կնորսներուն,
փոխադրելով իր տարփանքը շատ ապահով խորշեր, մէրանցը կամ քոյրերուն տուները։
Անուններ կը կապուէին անոր ծոցին, պատահական, գուշակովի ու անճիշդ, քանի որ չկար
մէկը, որ յաւակնէր հեգելու գիրերը այդ անուններուն։ Բայց անիկա տաղանդով
կ՚օգտագործէր յիմարութիւնները իր պարոնտատին, ով գիտէ ի՛նչ անդնդային ձայնի
ունկնդիր, երեսին վրայ բաց կը պահէր իր դուռները նոր ժմնուկ տղոց, մատաղատունկ ու
պայծառ պարմաններ, հազիւ ստուերոտ պինչերով, ամբողջութեամբ համ ու վայելչութիւն,
կրելով հոգեկան աղուամազը, որով կը պարուրուի մեր ուշացած պատանութիւնը, յանգելէ
առաջ իր վերջնական տարազին։ Թաղէն, բոլոր տղաքը, դեռ չզատուած փաղաքշական իրենց
պիտակներէն։ Ընտանի՛ ու բնական, որպէսզի ելլէին վեր, բան մը բերելու պատրուակով,
գտնէին հարսը, քսուէին, կամ պագնէին զայն կամաց, ակամայ ու խենթեցած իջնէին բակ,
օղիին հուրքովը օծելու պագին գինովութիւնը։ Հաճի Պետրոսը բակի դրան դուրսի դին,
ծալապատիկ՝ չէր գոցեր բերանը, ինչպէս դուռը, մինչեւ որ չքամէր երկուքուկէսնոց շիշը։
Ամրան, ասիկա այսպէս, անփոփոխ սպասարկումով։ Կարգով։ Չէր վախնար գրողէն, երբ գղիաթը
փռէր սեմին սաքուին։ Սրբազան հեղուկը կը լուսաւորէր, կը վառէր երիտասարդները, մինչ
բակին դէպի խորերը, հարսին տեսիլքը, կիսամութէն շեշտուած սպիտակութեամբ մը կը
պտըտէր, խռովելով խմողն ու անցորդը հաւասարապէս։ Հաճի Պետրոսին հարսը այս անկիւնէն
էր, որ կը ճանչնար տղաքը, իրենց անպարտկելի ներանձնութեանը մէջ։ Օղին մարդոց
աստիճանը, այարը ճշդող հրաշալի իսկութիւն մըն է։ Սիրտին, մարդկային առաքինութեանց,
մա՛նաւանդ սեռին անգայտաչափը, որ քիչ անգամ կը սխալի։ Մարդ իր համբաւը կը կերտէ կամ
կը քայքայէ համաձայն ալքոլի տակ իր ճնշականութեան։ Գինովութի՛ւնը, - հերքումն իսկ է
օղիին յատկութիւններուն։ Գինովը, այսինքն՝ ալքոլէն նուաճուողը ծիծաղելի արարած մըն
է։ Հաճի Պետրոսին հարսը տարիներով չինկաւ փողոցին բերանը, վասնզի իր սիրականները
զատած էր այդ ցուցմունքին տակ։ Բանտէն դարձողները անշուշտ չմտաբերեցին այս ամէնը
վերբերուած կարգով։ Բայց անցան այս ամէնով պայմանաւոր հոգեվիճակէն։ Տարիքներ կան,
որոնց համար կինը լիութիւն է, փակելու չափ ջիղերը ուրիշ ամէն յուզմունքի։ Անոնք
կոտրտուեցան սեռին անյագ ծարաւով, առանց քաշուելու դրին մէջտեղ գեղանի հարսը,
հիւսեցին անոր մէջքը իրենց բազուկներով ու կոտտալէն, սարսռալէն կոտրեցին իրենց
ծունկերը գետին։ Փուշի վրայ էր միայն Սողոմենց Սողոմը, որ հաճի Պետրոսին հարսէն ու
աղջիկէն բաժնուած էր շատ կանուխ ու տարուած Նալպանտենց տունին։ Գեղին կողմէն տեսակ
մը տաքուկ շնչում ցաւի պէս կը դպէր անոր կոպերուն։ Պահ մը կեցան ձայները։ Նման
պահերու մութը կը բարակնայ ինքնիրեն, գուցէ անոր համար, որ ներսէն վառող պատկերները
զօրաւոր են շատ ու մարդ կը վախնայ անոնց փայլէն։ Մնաց որ, տեսողութիւնը աւելի յստակ
է ներքին աչքերով ու մարդ յաւելեալ այդ պայծառութիւնը կը փորձէ փոխադրել շրջապատին։
Ա՛ն՝ որ կնոջ մը պատկերին հետ կը քալէ խաւարին փորէն, շեշտ զգայութիւնը ունի
կիսալոյսէ անցնելու։ Յետոյ՝ մութը երբեք բաւական թանձր չէ, որպէսզի երիտասարդները,
իրարու քով բերեն իրենց դրուագները, մտապատկերուած տեսիլքներէն փրցուած։
Ընդհակառակն։ Քաջալեր մըն է անվտանգ զեղումի։ Ակնոցի մը - գունաւոր - պաշտպանութեան
տակ մեր աչքերը աւելի քաջ են կիներու ձեւերը խորաչափելու համար։ Ու մարդէ մարդ,
գեղէ գեղ աստիճանը միայն կը տարբերի զգալու այս եղանակին։ Թերեւս դուք կ՚անգիտանաք,
որ բանտէն դարձող այս երիտասարդները տղաքն են գեղի մը, որուն հովիւները իրարու
գլուխ են պատռած, երկինքէն իյնալիք կնոջ մը տիրացումին համար։ 

Իրիկուն էր, այն գեղեցիկ իրիկուններէն մէկը որք Զուիցերիոյ միայն յատուկ են երբ
արեւը դեռ հազիւ կորսուած ձիւնապատ գագաթներու ետին, երկինքը կը բոցավառի եւ
խորհրդաւոր ստուերներ կը նետուին խորունկ հովիտներու ծոցը։ 

Ամարանոցը շրջապատող անտառակին մէջ կը խաղար բարակ հով մը, ու եղեւնիներու անուշ
բուրումէն արբեցած կարծես՝ pensionnaireները թեւ թեւի իրենց երեկոյեան պտոյտը
կ՚ընէին մեղկօրէն, ծառուղիներուն երկայնքը։ 

Ամէն ազգէ եւ ամէն հասակէ անձեր կային անոնց մէջ, ու բոլորն ալ՝ պահ մը թողած մեծ
քաղաքներու աղմկալից միջավայրը՝ եկած էին հոն մաքուր օդ շնչելու, կազդուրուելու եւ
մոռնալու համար պահ մը կեանքի բոլոր հոգերը։ 

Եւ իրաւ, կարելի չէ երեւակայել կեանք մը աւելի հանգստաւէտ ու աւելի հաճելի, քան այն
զոր մարդ կը վարէ այսպիսի ամարանոցներու մէջ, — գիւղագնացութեան հիանալի վայրեր,
ուր էդիքէդը, հարստութիւնը, դիրքը կը կորսնցնեն իրենց նշանակութիւնը։ Ու շնորհիւ
այս հանգամանքներուն, մտերմութիւնը խիստ շուտ կը հաստատուի հոն այնքան այլազան
անձերու մէջ, եւ կեանքը անուշ երազի մը պէս կ՚անցնի։ Ամէն ոք իր սիրած կերպով կրնայ
զբօսնուլ հոն, յանդուգն վերելքներու վարժուողներ՝ սպիտակահեր լեռները ունին քանի մը
ժամ հեռուն. բանաստեղծութիւն սիրողները՝ անտառակներուն մէջ կ՚երթան երազել. իսկ
աւելի ծոյլերը պարտէզին հովանուտ ծառերուն տակ կը խօսակցին կամ կը կարդան։ 

Ու իրիկունը, ընթրիքի ատեն, աննկարագրելի աղմուկ մը կը տիրէ ճաշասրահին մէջ, ուր
բազմաթիւ լեզուներ իրարու կը խառնուին՝ տարօրինակ ներդաշնակութիւն մը յօրինելով։ 

Բայց ամէնէն աղուոր ժամերը երեկոյթներն են հոն, որոնց միջոցին զաւեշտական
արտասանութիւնները, սալօնի սրամիտ խաղերը, բռնայանգ ոտանաւորները իրարու կը
յաջորդեն եւ ասոնց բոլորէն յետոյ կու գան պարերը, որոնք կը տեւեն յաճախ մինչեւ
առաւօտ։ 

Այդ իրիկունը տարազաւոր պարահանդէս (bal costumé) պիտի տրուէր ամարանոցի ընդարձակ
սրահին մէջ։ Այս առթիւ շրջակայ օթէլներէն եւս հրաւիրուած էին շատ մը ընտանիքներ ու
սալօնին խտղտեցնող լոյսերուն տակ կը սկսէին ցուցադրուիլ արդէն խայտաճամուկ
զգեստները։ 

Դաշնակին առջեւ՝ Սպանուհիի տարազով խիստ գեղեցիկ կին մը ստեղնաշարին հետ կը խաղար։
Այս տիկինը երկու շաբաթէ ի վեր արդէն կը գտնուէր հոն, բայց երբեք կարելի չէր եղած
գիտնալ թէ ո՞վ էր ան եւ ո՞ւրկէ կու գար։ Այցելուներու տոմարին մէջ ստորագրած էր
«Տիկին Վիլանի», անուն մը որ հաւանաբար շինծու պիտի ըլլար։ 

Սրահը լեցուն էր հիմայ. երբ դաշնակահար օրիորդը՝ տետրակները թեւին տակ՝ գնաց նստիլ
կլորակ աթոռին վրայ, ներս մտաւ երիտասարդ մը, ԺԷ. դարու ֆրանսական տարազով, որ
հիանալի կերպով կը վայլէր իր նուրբ հասակին։ 

Երիտասարդ Ռուսահայ մըն էր, Վահրամ Տիգրանեան, գեղարուեստից ուսանող Լօզանի
համալսարանին մէջ։ Ամառուան արձակուրդները սկսելուն պէս՝ բաժնուած էր ան իր բոլոր
բարեկամներէն ու ընկերներէն եւ ուղղակի հոն գացած ուր ժամանակէ մը ի վեր կը գտնուէր
արդէն իր մտածումներու առարկան. Միս Իրմա Ք…, Սկովտացի գեղեցիկ օրիորդ մը։ 

Շատ ուշ ճանչցած էր զայն, տարեշրջանի վերջին ամիսներուն մէջ, երբ իրիկուն մը
ուսանողական երեկոյթ կը տրուէր կարօտ ընկերներու ի նպաստ։ Ու իր մինչեւ այն ատեն
կոյս մնացող սիրտը սկսած էր բաբախել այդ աղջկան համար։ 

Այդ առաջին հանդիպումէն վերջ, տեսած էր զայն պտոյտներու միջոցին լճին եզերքը, բայց
շատ քիչ անգամ համարձակած էր խօսակցելու անոր հետ, — հակառակ իր քսաներկու
գարուններուն՝ տեսակ մը մանկական սիրտ կը կրէր ան, վարանոտ եւ ամչկոտ։ 

Յեղաշրջում մը տեղի ունեցած էր յանկարծ իր բնաւորութեանը մէջ, յաճախ մելամաղձոտ
վայրկեաններ կ՚ունենար, բան մը զոր իր ընկերները չափազանց աշխատութեան կը
վերագրէին. մէկու մըն ալ մտքէն չէր անցներ սիրային պատճառ մը փնտռել այդ
փոփոխութեան մէջ, նկատելով որ Տիգրանեան անտարբեր եղած էր միշտ կիներու հանդէպ։ 

Եւ երբ որոշած էր երթալ գտնել Միս Իրման ամարանոցին մէջ՝ միտքը դրած էր հաղորդել
անոր իր զգացումները, յայտնել անոր իր սէրը, որ թաքուն վշտի մը պէս կը ծանրանար իր
հոգիին ու ամբողջ էութեանը վրայ։ Բայց անգամ մը դէմ առ դէմ օրիորդին հետ՝ իր
վարանումները վերսկսած էին դարձեալ. կը վախնար որ արժանի չըլլար օրիորդին, կը
վախնար մանաւանդ մերժումէն, ո՜հ, մանաւանդ մերժումէն։ 

Այն իրիկունը երբ պարերը սկսան եւ ինք առաջին վալսին Միս Իրման engager ըրաւ, իր
երկբայութեանց մէջ այնպէս կարծեց թէ օրիորդը քաղաքավարութեան համար միայն
կ՚ընդունէր իր հրաւէրը։ Ու Տիգրանեան պահ մը երջանիկ այդ նազելի աղջիկը իր թեւը
ունենալուն՝ այնքան շնորհալիօրէն պարեց եւ այնքան ոգեւորուած որ քիչ յետոյ բոլոր
միւսները մէկ կողմ շարուեցան՝ միայն այդ զոյգը դիտելու համար։ 

Դաշնակը կեցաւ։ Տիգրանեան երազէ մը սթափածի պէս՝ ցնցուեցաւ յանկարծ եւ Սկովտուհին
իր տեղը առաջնորդեց անվերջ շնորհաւորութեանց եւ կեցցէներու մէջ։ Ու ինք՝ այս
խանդավառութեանց հանդէպ անտարբեր՝ ինկաւ աթոռի մը վրայ, յուզումէն ընկճուած, տարտամ
ժպիտով մը պատասխանելով կանանց եւ օրիորդներու փաղաքշական խօսքերուն։ Ուրիշ մը պիտի
փառաւորուէր այն դարպասներէն որոնք կ՚ըլլային իր շուրջը, բայց ան նեղութիւն զգաց,
սրահին աղմկալից միջավայրը ճնշեց իր հոգին, ու պահ մը առանձին երազելու համար
պարտէզ իջնել ուզեց եւ դէպի դուռը ուղղուեցաւ։ 

Բայց Տիկին Վիլանի, երիտասարդին վրայ սքանչացողներէն մէկը, որ անոր բոլոր
շարժումները աչքէ չէր փախցուցած՝ կանխեց զայն քովնտի դռնէ մը եւ մութին մէջ ջղային
թափով մը տղուն ձեռքը սեղմելով, փսփսաց ականջին. 

— Այնքան աղուոր ըլլալ եւ այնքան պա՜ղ… 

Այն միջադէպերը որոնք պատահեցան պարահանդէսին յաջորդող օրերուն մէջ. ցոյց տուին որ
Տիկին Վիլանի զարնուած էր աղուոր հայ երիտասարդին ու ծրագիրներ կը կազմէր այդ տղան
ալ ծուղակը ձգելու եւ կաշկանդելու այնքան ուրիշներու պէս, որոնք գեղեցիկ կիներու
քմահաճոյից զոհերը կ՚ըլլան միշտ։ Եթէ միակ խոչընդոտ մը կար իրեն համար, ան ալ Միս
Իրման էր, որուն հանդէպ երիտասարդին ունեցած համակրութիւնը չէր վրիպած այդ խորամանկ
կնոջ աչքէն. բայց ինք՝ վստահ իր հրապոյրներուն վրայ՝ կը յուսար ոչնչացնել տղուն պաղ
վերաբերումը եւ յաղթանակը տանիլ վերջապէս։ 

Օր մը, կէս օրէ վերջ, բոլոր pensionnaireները պտոյտի ելած էին։ Տիգրանեան իր
սենեակը առանձնացած՝ նամակներ գրած էր երեք ժամ անընդհատ. ու երբ իրիկուան կողմ
պարտէզ իջաւ, Տիկին Վիլանին տեսաւ հոն միս մինակ, հիանալի կերպով հագնուած՝ կարծես
այցելուի մը սպասելով։ 

— Կը կարծէի թէ դուք ալ դուրս ելած էք, Պ. Տիգրանեան, ըսաւ կինը, երբ երիտասարդը
բարեւեց զինքը, բայց կը տեսնեմ որ մեր ճաշակները կը յարմարին իրարու… 

— Շատ զբաղած էի, Տիկին, եւ թէեւ ուշ է ժամանակը, բայց կը խորհիմ պտոյտ մը ընել
մինչեւ գետեզրը։ 

— Լաւ գաղափար։ Սիրով կ՚ընկերանամ ձեզ, եթէ անհաճոյ չէք գտներ ընկերակցութիւնս… 

— Քա՛ւ լիցի, Տիկին։ 

Ու ամարանոցէն դուրս ելան։ 

Տիկին Վիլանի շատ զուարթ կ՚երեւար այդ օրը եւ նրբամիտ դարձուածքներով կը ջանար
հետզհետէ աւելի մտերմական դարձնել սկսուած խօսակցութիւնը։ Բայց Տիգրանեան՝
բոլորովին տարբեր մտածումներու մէջ խորասուզուած՝ անքաղաքավար չըլլալու համար միայն
տարտամ պատասխաններ կու տար անոր։ 

Վայրկեաններ կ՚ըլլային ուր կը քալէին անխօս։ Ու այդ լռութեանց յաջորդող
խօսակցութեան սրամիտ դարձուածներուն ատեն, զորս Տիկինը կը գտնէր՝ երիտասարդը կը
ցնցուէր յանկարծ ու բռնազբօսիկ ժպիտ մը իր շրթներուն վրայ կը ձեւանար ակամայ։ 

Տիկին Վիլանի Տիգրանեանի համար զգացած այրող բաղձանքին մէջ՝ կը կարծէր թէ տղան կը
շփոթէր իր ներկայութենէն եւ չէր համարձակեր իր զգացումներն արտայայտէր. Տիկինը՝
միւս կողմէ՝ կը յիշէր նաեւ երիտասարդին տաք վերաբերումը Միս Իրմաի հանդէպ, ու այդ
մտածումը ահռելի կերպով կը ճնշէր իր հոգին։ 

Երբ ամարանոց վերադարձան՝ Սկովտուհին Շթրաուսի վալսերէն մէկը կը նուագէր ջութակի
վրայ։ Կտորը լմննալուն, շատերը գացին շնորհաւորել օրիորդը, բայց Տիգրանեան՝ ամէնէն
աւելի հիացած թէեւ՝ տափակ գտաւ ուրիշներու ըրած կերպով իր սքանչացումը յայտնել, ու
աթոռին վրայ գամուած մնաց, իբր թէ անտարբեր։ 

Ասիկա չը վրիպեցաւ Տիկին Վիլանին նայուածքէն եւ գոհունակութեան ժպիտ մը փայլեցաւ
դէմքին վրայ։ Հաւատաց թէ Միս Իրմաի դերը կը վերջանար այլեւս, ու երիտասարդը կը
սկսէր բռնուիլ իր հմայքներու ցանցին մէջ։ 

Ընթրիքէն յետոյ ամէն մարդ սովորական զբօսանքներուն տուաւ ինքզինքը։ Բայց Տիգրանեան
կանուխէն իր սենեակը քաշուեցաւ. օրիորդ Իրմաի քոտաքով գաղտագողի հանուած լուսանկարը
սեղանին վրայ դրաւ, լուսամփոփին յորդ լոյսին մէջ եւ սկսաւ ակնապիշ դիտել զայն։
Դուրսը, բազմութեան մէջ Սկովտուհին ամէնուն հիացումին առարկայ տեսնելը սիրտը կը
ցաւցնէր, տեսակ մը նախանձ կ՚արթնցնէր իր մէջ, ու կը զայրանար։ Ասանկ աւելի՛ աղէկ
էր։ 

Սրահէն՝ խօսակցութեանց, նուագներու եւ ծիծաղներու աղմուկը կը հասնէր մինչեւ իրեն.
սակայն ինք՝ պաշտումին մէջ խորասուզուած՝ հազիւ կը լսէր զանոնք։ Ու դիտեց այդպէս
տեսակ մը երազի եւ վերացումի վիճակի մէջ, զոր իտէալ մէրը միայն կրնայ առաջ բերել։ 

Որչա՞փ ատեն անցած էր. չէր գիտեր. դուրսը ձայն ու շշուկ մարած էին. ու ան կը մնար
դեռ՝ ընկողմանած թիկնաթոռին մէջ, տարտամօրէն գիտակցութիւնը ունենալով իր վիճակին եւ
բաղձալով այդպէս մնալ որքան ատեն որ կարելի ըլլար։ 

Չորս դին նայեցաւ յանկարծ. իրեն այնպէս թուած էր թէ դուռը կը զարնէին կամացուկ մը։
Սխալած ըլլալու էր. բայց հազիւ թէ այս խորհրդածութիւն ըրած էր՝ զգաց որ դուռը կը
բացուէր.— ստուեր մը ներս սպրդեցաւ ու դուռը գոցուեցաւ կրկին։ Տիգրանեան ոտքի ելաւ
յանկարծ։ Գորշ մեծ շալի մը տակէն մերկ թեւ մը դուրս ելաւ եւ նուրբ մատ մը վեր
բարձրանալով. 

— Չճանցա՞ք. ես եմ, Պ. Տիգրանեան։ 

— Ի՞նչպէս, ըսաւ տղան յանկարծակիի եկած. դո՞ւք, Տիկին Վիլանի, ա՞յս ատեն… 

Ապահովաբար կինը այս պատասխանին չէր սպասէր, վասն զի վրայի շալը նետելու շարժումը
կասեցուց, անոր մէջ փաթթուեցաւ դարձեալ ու՝ 

— Կ՚երեւի թէ անհանգիստ կ՚ընեմ ձեզ, պարոն, ըսաւ. անքնութիւնս բռնեց դարձեալ այս
գիշեր, մատենադարանէն գիրք մը առնել ուզեցի, բայց դուռը գոց էր. ու անցած պահուս
ձեր սենեակին մէջ լոյսը տեսնելով՝ խորհեցայ թէ դուք ալ չէիք կրցած քնանալ, ու
կրնայինք քիչ մը խօսելով ժամանակ անցընել. բայց քանի որ անհանգիստ կ՚ընեմ ձեզ… 

Դէպի դուռը շարժում մը ըրաւ։ Անքաղաքավարութիւն պիտի ըլլար ձգել որ կին մը այսպէս
մեկնի. երկուքն ալ ոտքի վրայ էին։ 

— Ո՛չ, Տիկին, ըսաւ Տիգրանեան, անհանգիստ չէք ըներ զիս, միայն կը ներէք որ զարմացայ
յանկարծ զձեզ տեսնելով. նստեցէք կ՚աղաչեմ։ 

Տիկինը նստաւ, լոյսին մէջ, դէպի երիտասարդը դարձած, որ մահճակալին կրթնած կը կենար։
Լռութիւն մը տիրեց, այն լռութիւններէն, որոնք որքան երկարին՝ այնքան դժուար կ՚ըլլայ
խզելը։ 

Տիկին Վիլանի շալը թուլօրէն ձգած էր մէկ ուսին վրայէն, ու dentelé գիշերանոցի մը
ծակոտիքներէն ճոխ լանջքի մը կաթի քնքշութիւնը կը տեսնուէր։ Մազերը խառնուած էին,
բայց այնպիսի կերպով մը որ էն խնամոտ յարդարումէն աւելի ժամանակ կը պահանջէր։
Տիգրանեան հետզհետէ կը զարմանար. — այս կինը ի՞նչ կ՚ուզէր իրմէ։ 

— Ուսանողի կեանքը տաղտկալի բան պէտք է ըլլայ, չէ՞, Պարոն Տիգրանեան, ըսաւ Տիկինը
քաղցրութեամբ։ Ես միշտ մեղքցած եմ ձեզի պէս երիտասարդները որոնք իրենց երկրէն ու
սիրելիներէն հեռու կ՚ապրին տարիներով, ուսանողութեան համար. համակրութիւն մը ունիմ
անոնց հանդէպ, արգահատանքէ ծնած տեսակ մը սէր։ 

— Էհ, Տիկին, այնքան ալ տաղտկալի չէ մեր կեանքը, որքան որ կը կարծէք… 

— Կը հասկնամ, ձեր հասակին մէջ amouretteները… 

— Կարելի է, բայց գէթ ինծի համար անոնց մէջ հաճոյք մը չկայ, սէրը կը հասկնամ,
իտէալ, հսկա՛յ սէրը. բայց սիրոյ կեղծիքները, ո՜հ, կը խորշիմ անոնցմէ։ 

Թեթեւ կարմրութիւն մը գունաւորեց տիկնոջ այտերը. ըմբոստ շարժումով մը շալը
բոլորովին նետեց վրայէն ու գլուխը թիկնաթոռին կռթնցնելով թողուց որ ժայթքէ իր
սքանչելի պարանոցին անդիմադրելի հմայքը, մինչեւ լանջքին այն տեղը զոր գիշերազգեստէն
բաց մնացած մասը կը ցուցադրէր։ 

— Իրաւունք ունիք, ըսաւ մեղմօրէն, ըստ իս ալ այնպէս է. եւ երբ կը սիրեմ՝ կը սիրեմ։

Վահրամ դողալ սկսաւ։ Երիտասարդ ըլլալ, զգացում ունենալ եւ այդքան հմայքի, այդքան
կախարդիչ մարմնոյ մը աղուորութիւններուն հանդէպ անտարբեր մնալ՝ անկարելի բան էր։
Քանի մը քայլ առաւ տղան. Տիկինը հասկցաւ թէ յաղթանակած էր, եւ արտեւանունքները
գոցեց մեղկօրէն, սպասելով սիրուած մարմնոյն մերձեցումին։ 

Երիտասարդը մօտեցաւ թիկնաթոռին, բայց օրիորդ Իրմաի լուսանկարին պատահեցաւ ակնարկը
եւ ցնցուելով՝ ետ ընկրկեցաւ։ 

Տիկին Վիլանի աչքերը բացաւ եւ ապշած դիտեց տղան որ կը պտտէր սենեակին մէջ, ու
զայրոյթի հառաչանք մը արձակեց։ 

Լռութիւն մը եւս տիրեց։ 

Տիկնոջ զգլխիչ կիսամերկութեան ականատես՝ Տիգրանեան յոգնեցաւ վերջապէս։ 

— Տիկին, ըսաւ, դողդոջ ձայնով մը, պիտի մսիք այդպէս… 

Ան կէս մը բացաւ աչքերը, իբր թէ զարմանքով չորս դին նայեցաւ, ու՝ 

— Կ՚աղաչեմ, ըսաւ անուշութեամբ, թողէք որ քիչ մը մրափեմ, անուշ քուն մը եկաւ վրաս,
կը ներէք հէ՞… 

Երիտասարդը չկրցաւ պատասխանել, եւ զգալով որ այլեւս անկարելի էր այդ մագնիսող
գեղեցկութեան այդպէս ականատես ըլլալ՝ մահճակալին վրայ նետուեցաւ եւ աչքերը փակեց։ 

Հինգ վայրկեանի չափ անցաւ։ 

Այդ միջոցին Տիկին Վիլանի՝ քունի իբր թէ անգիտակից շարժումով մը ոտքը թիկնաթոռին
եզերքը նետեց եւ հիանալի սրունգ մը ցուցադրուեցաւ՝ մետաքսէ գուլպային մէջ
պարուրուած։ Իր շրթունքները կը դողային հիմայ բաղձանքի սաստկութենէն, ամէն անգամ որ
իր գաղտագողի ակնարկը իյնար երիտասարդին դալկահար դէմքին վրայ. բայց չես գիտեր ինչ
մը կը կաշկանդէր զայն իր տեղը, եւ այդպէսով աւելի կ՚արծարծուէր իր վայելելու տենջը։

Տիգրանեան արտաքուստ անտարբեր կ՚երեւար թէեւ, բայց ներսը կատաղի պայքար մը մղուելու
վրայ էր. իր առնական աւիւնին մէջ զգլխիչ տենջ մը կը զգար գրկելու այդ գեղեցիկ կինը,
այդ խարտեաշ մազերը, համբուրելու անոր պարանոցը, կեռաս բերանը, կարմիր այտերը, բայց
Միս Իրմաի պատկերը կը գծագրուէր յանկարծ իր երեւակայութեանը մէջ եւ կը զսպէր
ինքզինքը։ 

Կինը սակայն ա՛լ չկրցաւ համբերել. ահռելի բան էր այդքանը։ Ոտքին ծայրերուն վրայ
կոխելով գնաց նստիլ անկողնին եզրը եւ ջղային ուժգինութեամբ մը գրկեց տղան՝
յուզումէն սեղմուած ակռաներուն մէջէն մռլտալով. 

— Այսքա՜ն աղուոր ըլլալ եւ այսքան ալ պաղ… 

Երիտասարդը վեր նետուեցաւ եւ առաջին յախուռն շարժումով մը թեւը կնոջ մէջքին շրջանը
ըրաւ եւ պրկեց զայն։ 

Նոյն վայրկենին այդ մեղկ մարմնոյն ամբողջ ծանրութիւնը թուլօրէն իր վրայ հակեցաւ,
լանջքը բաբախուն, շրթունքները կիսաբաց, աչքերը կիսախուփ, սպասելով տարփանքի
համբոյրին։ Անդիմադրելի բան էր։ Տղուն բոլոր էութիւնը կը ցնցուէր այլեւս եւ
վայրկեան մը իր նայուածքը գամուած մնաց կնոջ թրթռացող շրթունքներուն մէջէն երեւցող
ակռաներուն եւ կարծեց թէ ա՛լ անօգուտ էր պայքարիլ։ 

— Այսքան աղուոր ըլլալ եւ այսքան ալ պաղ, մրմնջեցին կնոջ շրթունքները դարձեալ։ 

Տարազաւոր պարահանդէսը յիշեց յանկարծ Տիգրանեան եւ անոր մանրամասնութիւններուն
մէջէն Օր. Իրմաի անմեղ, քնքուշ դիմագիծը եկաւ դրոշմուիլ իր աչքերուն առջեւ։ Ու այդ
աղուոր պաշտուած պատկերին քով, որ հեռու եւ բաղձացուած կը մնար միշտ, պժգալի բան մը
թուեցաւ իրեն Տիկին Վիլանիի այս ինքնամատոյց գեղեցկութիւնը։ Հետզհետէ զինքը
թուլցնող վայելքի կոյր բաղձանքը առնական ոյժի մը փոխուեցաւ անմիջապէս, զինքը գրկող
թեւերը քակեց, անկողնէն դուրս նետուեցաւ, մազերը տակնուվրայ, նայուածքը մոլորուն՝
դէպ ի դուռը վազեց, բացաւ զայն, եւ նրբանցքը ցոյց տալով՝ 

— Կ՚աղաչե՛մ… ըսաւ, ապուշ կրթած Տիկին Վիլանիի։ 

Կինը գունատուեցաւ։ Նախատինքը սոսկալի էր։ Մոլեգին թափով մը վար ցատկեց անկողնէն.
ուզեց խօսիլ՝ բայց չկրցաւ. շալը գնաց առնելու եւ այդ պահուն սեղանին վրայ Օր. Իրմաի
լուսանկարը տեսնելով՝ 

— Ո՛հ, գոչեց յուսակտուր եւ վրէժխնդիր ձայնով մը եւ դուրս ելաւ… 

Առտու մըն էր։ Թիֆլիսի գեղեցիկ տուներէն մէկին պարտէզին մէջ երիտասարդ մը, երկայն
աթոռի մը վրայ ընկողմանած կը մտածէր, մինչ դարաստանին վրայ նայող փոքրիկ սենեակէն
իր քրոջ ջութակին ձայնը կու գար մինչեւ իրեն։ 

Տիգրանեանն էր ան։ Ամարանոցի կեանքին ամէնէն անուշ օրերուն մէջ, ուր բարեկամութիւնը
հազիւ սկսած էր ծլիլ իր եւ Օր. Իրմաի միջեւ, ընտանեկան խիստ կարեւոր գործեր
հարկադրած էին զինքը մեկնիլ անմիջապէս իր ծնողաց քով, առանց կարենալ յայտնելու
օրիորդին իր սէրը… 

Երկու ամիս կ՚ըլլար որ մեկնած էր Զուիցերիայէն, ու վայրկեան մը իսկ չէր կրցած
մոռնալ Սկովտուհիին յիշատակը։ Երեւակայութիւնը կը թռչէր միշտ դէպ ի հոն, դէպ ի այն
հեռաւոր հորիզոնը, ուր կ՚ապրէր պաշտուած էակը։ 

Ու այդ առտուն ալ ինչպէս միշտ՝ երբ Տիգրանեան թախծոտ մտասեւեռումով մը անցած աղուոր
օրերուն վերյուշումովը կը գինովնար՝ իր քոյրը եկաւ սթափեցնել զինքը, ձեռքը նամակ մը
բռնած։ 

— Զուիցերիայից է գալիս, ըսաւ օրիորդը ժպտելով։ 

Երիտասարդը յափշտակեց վարդագոյն հոտաւէտ պահարանը եւ բացաւ զայն։ 

Քոյրը ծառի մը յենած սպասեց՝ ծիծաղկոտ աչքերը եղբօրը վրայ յառած։ 

Տղուն աչքերը երկար ատեն սեւեռած մնացին թղթին վրայ, թէեւ սա քանի մը տողերը միայն
գրուած էին հոն կանացի նուրբ տառերով… 

«Պարոն, Օր. Իրմա Ք… պիտի ամուսնանայ քանի մը օրէն Լօզանի Անգլիական հիւպատոսին։
Գիտնալով թէ այս լուրը որքա՛ն կը հետաքրքրէ Ձեզ, չուզեցի զայն առաջին անգամ Ձեզ
հաղորդելու հաճոյքէն զրկել ինքզինքս։ 

Տիկին Վիլանի»։ 

Տիգրանեան ծալլեց վերջապէս նամակը եւ քրոջը նայեցաւ յուզուած։ 

— Սիրուն բաներ է գրել… Օր. Իրման, չէ՞…, ըսաւ աղջիկը մօտենալով։ 

— Այո՛… շա՛տ… պատասխանեց տղան նամակը անոր երկարելով, ու ձայնը խեղդուեցաւ
կոկորդին մէջ։ 

Կաւին դարին իրարանցումը առաջին անգամ Պեկիշենց Մանուկը տեսաւ։ Մաղիկանց Արութին,
կամ ինչպէս կը կանչէին՝ Մաղաքեանին, հետ երկուքը միասին գիւղ կու գային: Հերկին
արտը Մանուկին արօրձողը կոտրեր էր, տուն կ՚երթար՝ նոր մը տանելու, Մաղաքեանն ալ
Սիմայի Աղջուրի Ակէն էշովը աղջուր բերելու գացեր էր, վերադարձին Երկանագիի նեղ տեղը
իրարու հանդիպեր էին: 

Կալերուն գլուխը, Խաչի Դար որ եկան, Մանուկ, թէեւ պատճառ մը չկար, բայց մարդ չէ՞ր,
մարդ երբեմն ետին չդառնա՞ր, չնայի՞ր, Սուրբ Սարգիսի լեռան կողերուն նայեցաւ: Կաւի
տեղերուն կապոյտ հողերուն վրայէն մէկը կը վազէր դարվեր: Կնիկմարդ ըլլալու էր: Կաւի
հանքերէն լուացքի, գլուխ լուալու կաւ հանելու համար էրիկմարդ կ՚երթա՞յ: Կնիկմարդու
գործ է: Ետեւէն երկրորդ մըն ալ վազեց: Անոր ալ ետեւէն քիչ վարը հերկուոր մը, որ արտ
կը հերկէր, եզնիքը կեցուց, ան ալ վազեց ու կնիկներուն հասաւ: 

Զարմանալի բան: Խելք չէր հասցուեր: Ինչո՞ւ իրարու ետեւէ վազեցին ասանկ: Բան մը կար
հոն: 

— Մաղաքեան,— ըսաւ Մանուկ,— Սուրբ Սարգիսի կողերուն, Կաւի Տեղերուն նայէ, բան մը
կայ հոն, բան մը ըլլալու է, ի՞նչ կ՚ըսես: 

Մաղաքեան, որուն աջ ոտքին տրեխը ոտքէն կ՚իյնար, կապերը քակուեր էին, ծռեր էր ու կը
կապէր, շտկուեցաւ, էշը կեցուց, որ չերթայ՝ կուժերը տեղի մը զարնէ ու փշրէ, մօրուքը
միջոցին մէջ, զննեց: Մանուկին տեսածները ան ալ տեսաւ: 

— Բան մը կենալը՝ կայ, ամա եղածը ի՞նչ է, հոսկէ հոն ինչպէ՞ս կը հասկցուի,— ըսաւ: 

Նոյն պահուն Գինան Փողերէն հերկուոր մըն ալ հերկը ձգեց, ան ալ լեռն ի վեր վազեց ու
հասաւ միւսներուն: Լեռը գացողները շատցան: 

— Ժողվըւելնուն որ նայելու ըլլաս, ատ մէկ տեղն է ինչ որ եղած է,— ըսաւ Մաղաքեան ու
Մանուկին հետ անթարթ դիտեցին: 

Դէպքին տեղէն երկու հոգի զատուեցան ու, դարվար քալելով, Սարդըխի աղբիւրին
հաւասարութեանը եղան ու կեցան: Դպրենց Զաքարն ու Մանուկանց Նշանը, եզնիքը առաջքնին,
կը հերկէին Դպրենց աղբիւրին արտը: Յայտնի է, թէ անոնց բաներ մը ըսին ու նորէն լեռը
ելան: Զաքարն ու Նշանն ալ իրենց դիմացի ճախինը Կոչենց վիկին արտը վիկ քաղողներուն
հաղորդեցին: Պոռալու ձայները հասան Մանուկին ու Մաղաքեանին, բայց չէին հասկցուեր
ըսուածները: 

Մանուկ չհամբերեց, խոշոր ոտքերովը մինչեւ Կզնակի ուռիներուն տակը վազեց: Հոտկէ վիկ
քաղողները մօտ էին, անոնց հարցուց. 

— Կաւին Դարը ի՞նչ կայ, ի՞նչ է եղեր: 

Անոնք ալ պոռալով պատասխանեցին. 

— Տեմուրճենց հարսը մեռեր է… Կաւին լեռը վար իջեր է, տակը մնացեր է, հասկցա՞ր: 

— Հասկցա՜յ… հասկցա՜յ… 

— Հանե՜ր են… հանե՜ր… մեռե՜ր է: 

Վիկ քաղողները նորէն շարուեցան արտին վիկը քաղելու: Ալ կը կայնուէ՞ր: Պէտք էր գիւղը
լուրը տանէր: Կալերուն գլուխը չելաւ, ճամբան կ՚երկննար: Շուտ, շատ շուտ երթալու
համար ջաղացքին առջեւէն՝ առուին վրայէն ցատկեց, Մանուկանց, Բարիկանց պարտէզներուն
վրայի ճամբէն, հոնկէ Արխնենց արտին տակէն, հոնկէ Լեղաղբիւրէն, Քնարենց դռնէն,
Գալուստին տան առաջքէն դառնալով, Շեխենց տան առջեւը հասաւ: Ցերեկուան սաստիկ տաքը
սկսած էր: Շուք ըլլալով՝ հողէ սեթերուն վրայ արտը, հերկը չգացողները, գիւղին
մեծերը, տարեցները նստեր էին: Մանուկին մինթանը քակուած, կուրծքը մինչեւ փորը բաց,
քրտինքը թարթիչներէն կը վազէր, ու ամիսներէ ի վեր չսափրուած կերպարանքը տեսնելով՝
Հայնենց Կարապետ աղան յանդիմանեց զինքը. «Ծօ՛, Մանուկ, ատ ի՞նչ հալ է, մազդ մօրուքդ
աղէկ մը իրար անցեր, երթալով թեղուտցի Գարեգինը կը դառնաս»՝ ըսաւ: Բայց Մանուկ
չթողուց, որ խօսքը աւարտէր ու լուրը հաղորդեց. 

— Տեմուրճենց հարսը, Կաւին Դարը մեռեր է, լեռը վրան փլեր է, տակը մնացեր է,— ըսաւ:

Յանկարծակիի եկան ամէնքը: Կարապետ աղային խօսքը բերանը մնաց: 

— Եա՜… ատ չեղաւ… կը տեսնէք հիմա եղածը,— ըսին իրարու,— Հիմա Տեմուրճենց տունը
տակնուվրայ պիտի ըլլայ: Տուներնին էրիկ մարդ ալ չիկայ, ոչ պարնտատը, ոչ էրիկը:
Կեսուրն ու տղաքն են: Ինտո՞ր հիմա լուրը պիտի տանք, ո՞վ պիտի երթայ լուրը տայ: 

Ամէնքը իրենց մտածածները ըսին: Քանի տարին անգամ մը՝ փորձանքը պակաս չէ աս Կաւին
Դարէն: Վիրայ կը փլի: Աս անգամ մահ ալ եղաւ: Ամա կաւը չերթան, կաւը չի ղրկենք՝ ի՞նչ
պիտի ընենք, ինչո՛վ մեծ պզտիկ գլուխնին, ծամերնին պիտի լուան, ամէն առտու աղբիւրը
ի՞նչ պիտի տանին՝ տղոցը շորերը մաքրելու համար: Սապոնով հո՞ւն կ՚ելլուի: Տանտէրը՝
Շեխ կնիկը, որ դուրսը էրիկմարդոցը խօսածները իմացաւ, դուռը եկաւ ու ափսոսաց. «Վա՛խ,
վա՛խ, վա՛խ… վա՜խ…,— ըսաւ,— տահա աս առտու էր՝ կուժը շալակը մեր դռնէն անցաւ…
ծոցաւոր ալ էր, ետքի ամիսին մէջ ալ էր… երկու հոգի մէկէն մեռան, մարն ալ, բերելիք
զաւակն ալ»: Էրիկմարդիկը բարկացան իրեն. «Շեխ կնիկ, դուն ալ ելեր ես՝ բերելիք
զաւակը կը մեղքնաս: Թող մարը ազատէր տէ, զաւակն ալ թող աշխարհք չգար: Երիտասարդ էր,
մարը թող մէկ մըն ալ բերէր» ըսին: Հոն եղող երիտասարդներուն՝ Գառնիկին, Կարապետին
դարձան ու՝ «Տղաք, խոտը չէք երթար, հերկը չէք երթար, գործերը ձգեր էք տանը
կնիկմարդոցը վրայ, պոյպեկիի պէս կը պտտիք գիւղը: Պոյ մը մինչեւ Կաւի Դարը երթայիք,
աղէկ մը հասկնայիք՝ ինչ որ եղեր է, ի՞նչ եղեր ու մեռեր է, լուր մը բերէիք մեզի»
ըսին: 

Տղաքը գացին, կարելի է՝ դեռ Կզնակի աղբիւրը չհասած, Քորճայենց Առաքելը եկաւ հերկին
դարէն, հերկուորի տրեխներով, ու 

— Ինչ է նէ, ինչ է նէ,— ըսաւ,— ամենուս ալ անցած ըլլայ: Տեմուրճենց հարսը Կաւին
լեռը հողերուն տակէն ազատեցինք, ջորիով տուն, բերինք, եկայ ձեզի լուր տալու: 

— Ի՞նչ կ՚ըսես, աղբար,— պատասխանեցին էրիկմարդիկը ամէն կողմէ, որունի՞դ ըսածին
հաւտանք, Պեկիշենց Մանուկը եկաւ ըսաւ, թէ մեռեր է, դուն կ՚ըսես տուն բերինք: 

— Մանուկը ի՞նչ գիտէ, լուրը ես տուի Սարդըխը արտ հերկողներուն, «մեռած չէ» ըսի: Ալ
չեմ գիտեր, ո՞վ սխալ լսեր է, «մեռած է» իմացեր է: Ինծի չէք հավտար նէ, գացէք
Տեմուրճենցը՝ աչքովնիդ տեսէք: Ամա՝ մազ մը մնացեր էր մեռնելուն, չհասնելու որ
ըլլայինք: Ապրելիք օր ունի եղեր: Լեռան շատը իր վրայ չէր քալեր: Մէկ մըն ալ որ՝
էնթարիին փէշը դուրս մնացեր էր: Չէ նէ ինտո՞ր պիտի գտնէինք ուր ըլլալը»: 

Այս պատմածներս պատմուածք շինելու համար ստեղծագործութիւն մը չէ: Կաւին Դարը հողին
տակը մնացողը՝ Տեմուրճենց հարսը, իմ մայրս է: Ինձմով իր վերջին ամսուան մէջ յղի
եղեր էր: Դէպքէն քսանըհինգ օր վերջը ես աշխարհ եկեր եմ: Բառ առ բառ իմ պատմութիւնս
է աս: 

Հայկական աշխարհածաւալ աղէտներու մասին ամէն օր եւ ամէն տեղ տասնեակներով թերթերու
եւ հարիւրեակներով ժողովներու մէջ ընթերցողն ու ունկնդիրը կը լսէ մէկ բան. «Մեր
բոլոր աղէտներուն պատճառները ուրիշներն են»։ 

Ի՜նչ պատմութիւններ չենք գիտեր Ռուսիայի մասին։ Կա՞յ օրօրոցի երախայ մը՝ անգամ որ
Լօպանօֆի «առանց հայի Հայաստան»-ը չէ լսեր։ 

Ինչե՜ր չենք գիտեր Անգլիայի մասին, որ իր «մարտանաւերը չի կրնար Արարատի գագաթը
բարձրացնել»։ 

Իսկ Գերմանիա՞ն։ Չէ՞ որ «մէկ Դէօյչ զինուորի ոսկորը չի փոխեր ամբողջ Հայ ազգին
հետ»։ 

Ֆրանսա՞ն, Իտալիա՞ն, Ամերիկա՞ն։ Վերջապէս ո՞ր մէկը... 

Սո՞ւտ են այս պատմութիւնները։ Ո՛չ։ 

Ճիշտ են բոլորն ալ։ Բայց նոյնքան ճիշտ է նաեւ որ հայ աղէտներուն բոլոր պատճառները
այդ պատմութիւններուն մէջ չեն։ 

Բայց մեր խմբագիրները, ճառախօսները, գործիչները այնքան շատ են կրկներ այս
պատմութիւնները, որ Հայ ժողովուրդը, կուսակցական շարքերը, եւ իրենք իսկ
քարոզիչները՝ կամ անգիտօրէն կամ գիտակցօրէն այլեւս չեն հարցներ.— 

Իսկ մենք՝ հայերս ոեւէ մեղք չունի՞նք մեր աղէտներուն մէջ։ 

Եւ մեր վայբերանութիւնը միշտ ուրիշներու մասին եւ առանց ինքնանդրադարձումի եղած է,
մեր կարծիքով, հայ ժողովուրդի աղէտներուն մեծագոյնը։ 

Ահա այս ակնոցով եւ ինքնաքննադատութեան գետնի վրայ է, որ պիտի ջանանք ցոյց տալ, թէ
որքա՛ն մեղքեր ունինք մենք, որոնց շատերուն հետեւանքներն են միայն ուրիշներու
մեղքերը։ Մեղքեր, ոճիրներ, որոնց պատմութիւնները այլեւս անհամ դառնալ սկսած են, ո՛չ
մէկ օգուտ չեն տուած մեզի, ո՛չ մէկ դարման եղած են եւ մեզ դարձուցած են հէքեաթ
պատմող մամիկներ։ 

Արիւնով ռօմանտիկ ժողովուրդ, իրականութիւն ենք համարեր այն՝ ինչ որ բաղձացեր ենք։ 

Ո՞ր արեւմտահայը «Քեռին» չէ տեսեր իր սարերուն վրայ։ 

Բայց թողունք հին պատմութիւնները։ 

Այսօր ո՞ր հայն է, որ Թուրքիայի տնտեսական, ֆիզիքական ու քաղաքական քայքայումը չի
տեսներ ամէն օր։ 

Վերցուցէք պատահական ոեւէ հայ թերթ, զեղծում, արտաքին աշխարհի անվստահութիւն,
ծնունդներու նուազում, քաղաքական պարտութիւններ... Եթէ մէկ անգամ ճիշտ են ատոնք,
անկեղծ եւ առարկայական ըլլանք ըսելու, թէ տասն անգամ աւելիով անոնց
արձանագրութիւններուն մէջ կան մեր ենթակայական բաղձանքները։ 

Մենք կը ճանչնանք հայ քաղաքական կեանքի ճակատագիրը վարող գործիչներ, որոնք մոռցած
հայ ժողովուրդի անճիտումին ողբերգութիւնը, հայ ազգը փրկելու գործ կատարած ըլլալ կը
կարծեն, օրինակ, հաւաքելով թուրքերու աճեցումին տոկոսները կամ ճառի մը ու յօդուածի
մը նիւթ կ՚ընեն որոշ շրջաններու մէջ քանի մը հարիւր հազար թուրքերու ու քիւրտերու
գոյութիւնը, իբր ապացոյց թուրքերու փճացման, երբ փաստն այն է, որ այդ տեղերուն մէջ
հայ մը անգամ չկա՛յ։ 

Ի՞նչ կ՚ապացուցանէ այս։ 

Այն, որ հայ նոյն իսկ քաղաքական միտքը թուրքին չորթանը հային հիչէն պակաս
գնահատելու աղէտը գործած է ու կը գործէ։ 

Եւ երբ ըսուի իրենց, թէ այդ բոլոր փաստերն ու արձանագրութիւնները ճիշտ ըլլալով
մէկտեղ ճիշտ է նաեւ փաստն մըն ալ, որ քայքայուող Թուրքիան կ՚ապրի այսօր, երբ մենք
կը մեռնինք։ 

— «Ազգերու կեանքին մէջ տասնեակ տարիները ակնթարթներ են»,— կը պատասխանեն։ 

Ու չեն անդրադառնար, որ այդ խօսքը որքան ճիշտ է Հային համար, նոյնքան ճիշտ է
Թուրքին համար։ Եւ աւելին, այդ խօսքը վերածնունդի պարագային որքան ուղիղ
համեմատական է Թուրքին համար, մահացումի պարագային նոյնքան խոտոր կը համեմատի մեր
կեանքին։ 

Բայց Վիէննայի դուռներէն եւ Սպանիայէն մինչեւ Վոսփորի եզերքները քաշուած ըլլալու
պատմութիւնները այնքան երկար են ու ձանձրացուցիչ, որ ո՛չ ժամանակ եւ ո՛չ ալ սիրտ կը
թողուն պոռալու, թէ՝ վերջապէս չէ՞ որ քառասուն միլիոնի պատմութիւններ ալ մենք
ունինք։ 

Վերջապէս, առանց երկարելու շատ տխուր պատմութիւններ եւ բիւզանդական վէճերու մէջ
մտնելու յայտարարենք, որ հայ քաղաքական կեանքին գլխաւոր անկիւնաքարը ե՛ւ ներքնապէս
ե՛ւ արտաքնապէս եղած է — ամէն նպաստաւոր փաստ մեզ համար, եւ ամէն աննպաստ փաստ
Թուրքին համար։ 

Կը յուսանք, թէ այս մասին տարակարծութիւններ չկան։ 

Եւ մեր կարծիքով, ահա առաջին ակը մեր բոլոր դժբախտութիւններուն։ 

Թուրքը տգէտ է, Հայը՝ խելացի, Թուրքը վայրենի է, Հայը՝ կիրթ, Թուրքը անարհեստ է,
Հայը՝ արհեստաւոր, Թուրքը աղքատ է, Հայը՝ հարուստ... եւ մինչեւ այնտեղ, որ Թուրքը
դիպլօմատ չէ, Հայը՝ քաղաքագէտ... հետեւաբար Թուրքը կը մեռնի, Հայը՝ կը վերածնի։ 

Հայ քաղաքական ճակատագիրին մեծագոյն ոճրագործութիւնը կատարած է այն մարդը, որ
առաջին անգամ այս ակնոցը դրաւ հայի աչքերուն եւ ժամանակի ընթացքին ան մեզ կուրցուց
այն աստիճան, որ իրերը չենք կրնար տեսնել իրենց իսկական գոյնով։ 

Կարելի է երեւակայել մեր կուրութեան չափը, երբ, օրինակ, գիւղացիի մը զավակ հայ
խմբագիրը յայտարարէր, թէ Սուլթան Համիտ դիպլօմատ չէր։ Եւ այս փաստ է։ 

Մեր նպատակն է վերգնահատումով մը դիտել շարք մը փաստեր, մէկդի դնելով այն ակնոցը,
որ մեր բաղձանքներուն գոյնն ունի, եւ հակառակ մեր արդար եւ աննահանջ ատելութեան ու
վրէժին, որ ունինք դէպի թրքութիւնը՝ ցոյց տալ, թէ ինչպիսի առաւելութիւններ ունին
անոնք մեր վրայ։ Որովհետեւ մեր պարտութիւններուն գլխաւոր պատճառը թշնամիին ուժերու
առաւելութիւնը չճանչնալուն մէջ կը գտնուի։ Աւելին, անոր տկարութիւնները միայն
ճանչնալուն մէջ։ 

Այս է պատճառը, որ մենք յաճախ մղած ենք պայքարներ սխալ ռազմավարութիւնով եւ
ճանչնալով միայն մեզ դիմաւորող թուրք հետեւակը, բաց դաշտ ենք նետուեր՝ անգիտակ
թշնամի թնդանօթին, որ բլուրին ետեւ մեր դիրքը ճշդած՝ ռմբակոծեր է մեզ։ Եւ արդիւնքը
ճակատագրօրէն պիտի ըլլար մեր պարտութիւնը, որքան ալ հերոսական ըլլային մեր ճիգերը։

«Թշնամիիդ տկար կողմը ճանչցիր անկէ հարուածելու համար զայն» խօսքը ամբողջութիւն մը
չէ եւ յաճախ աղիտաւոր։ Պէտք է ամբողջացնել զայն աւելցնելով «ճանչնալով անոր
թիկունքը սպասող ուժը»։ 

Թուրքին տկար կողմերուն մասին շատ ենք լսեր։ 

Եւ ցաւալին այն է, որ այն բոլոր տկարութիւնները, որոնց մասին միշտ կը խօսինք, չենք
անդրադառնար, որ թութակի պէս կը կրկնենք ինչ որ Անգլիացին, Ֆրանսացին, Ռուսը կամ
Գերմանացին ըսած են Թուրքի մասին։ Կը մոռնանք, որ մենք Հայ ենք։ Եւ ինչ որ տկար է
Անգլիացիին համար՝ այդ ուժեղ է մեզի համար։ 

Այդ պատճառով ալ մեր քննութիւնը հեռու պիտի ըլլայ Եւրոպացիներու գրած հատորներու
փաստերէն։ Հայ կեանքը ծով հատոր մըն է արիւնոտ փաստերու, եւ մենք պիտի թիավարենք
մեր արիւնի ալիքներուն վրայ եւ Հայի աչքերով, տեսնելու համար Թուրքը այնպէս, ինչպէս
որ է Հային հետ կանգնած։ 

Հերիք է, որ Էյֆէլի գլուխէն դիտեցինք թուրք մինարէն եւ անոր բարձրութիւնը
արհամարհեցինք։ Էյֆէլը Ֆրանսացիին կը վայելէ, մեր տեղը՝ գմբէթը քանդուած եկեղեցիի
մը տանիքն է առ առաւելն եւ անկէ է, որ պիտի դիտենք մինարէն, որպէսզի ըմբռնենք, թէ
անոր բարձրութիւնը բաւական էր մահաբեր անկումի մը համար։ 

Վկայ մեր ոսկորները։ 

Դիտենք ուրեմն Թուրքը զուտ հայկական ակնոցով։ 
