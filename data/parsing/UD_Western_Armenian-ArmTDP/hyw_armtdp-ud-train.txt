Ներգաղթն է, որ թէ՛ արտասահմանի տարտղնուած հայը կը փրկէ եւ թէ՛ Հայաստանի
գոյութիւնն ու պետականութիւնը կը յաւերժացնէ 

Ալեքս Մարտիրոսեան. Անդրադարձ մը՝ Վ. Թէնպէլեանի կարգ մը յօդուածներուն 

«Հայապահպանում» բառին չեմ հաւատացած, եւ ինչպէս լուսահոգի Գարեգին Ա. կաթողիկոսը
ելոյթի մը մէջ նշած էր, «ազգ մը պահածոյ կերակուր չէ, որ պահես։ Ազգը որպէս շնչող
ու ապրող էակ, պէտք է նորոգէ ինքզինք, բարգաւաճի եւ ուռճանայ... ուրեմն փոխարինել
այդ բառը «ազգակերտում»ով»: 

1968էն ի վեր, ապրելով Գանատայի ինքնաբաւ ու կազմակերպ Թորոնթոյի գաղութին մէջ, մաս
կազմելով ՀԵԴ-ին, ՀՅԴ-ին, «Համազգային»ին, ՀՄԸՄ-ին, «դպրաց դաս»ին, երկու
զաւակներս՝ Սեւանն ու Վարուժանը շրջանաւարտ՝ ազգային երկրորդական վարժարաններէն,
ընտանեկան խօսակցական լեզուն ըլլալով բացառապէս հայերէնը, պահելով մեր բոլոր
ազգային տօներն ու սովորոյթները, յուսացած եւ սպասած էինք, որ... «Հայաստանի
անկախութիւն»ը ըլլայ հայրենադարձութեան սկիզբը, ու «Դէպի երկիր» կարգախօսով, մեր
բոլորին «հայապահպանման» զոհողութիւնները իրենց նպատակին կը ծառայեն, նոր սերունդին
անտառը Սփիւռքի ջերմոցային վիճակէն կը փոխադրենք Երկիր դրախտավայր՝ Մայր
Հայաստան... 

Այդպէս չեղաւ սակայն. երբեմնի «Դէպի երկիր» կարգախօսը արդէն մոռցուած, պատմութեան
դասէն ալ ոչ մէկ իմաստութիւն վերցնելով (Թրանսիլվանիոյ եւ Լեհաստանի գաղութներու
300 տարուան պատմութիւնը՝ վկայ) պարտադրուած Սփիւռքը դարձաւ ինքնանպատակ
կենցաղավիճակ, ու մենք տակաւին շարունակելով անիւի գիւտը կատարել՝ կ՚ուզենք փրկել
սփիւռքի հայութիւնը։ 

Սիրելի Վարուժ, ճիշդ չէ ըսել, որ «հայրենիքի հողէն եւ հողին վրայ համախումբ ապրելու
իրաւունքէն զրկուած սփիւռքահայութիւնը շեշտակիօրէն կը դրսեւորէ անցեալէն խզուելու,
անցեալի արժէքներն ու թերիները անտեսելու վարքագիծ մը» (Նոյեմբեր 12, 2021)։ Մեր
ծնողները, այո՛, զրկուած էին հայրենի հողին վրայ համախումբ ապրելու իրաւունքէն,
սակայն ոչ մենք... որ նախընտրած ենք «հանգիստ» ապրիլ հեռու մեր ՀԱՅՐԵՆԻՔԷՆ։ Կեանքը,
իր բնագիտական օրէնքով, մեր կամքէն անկախ, կը պարտադրէ վիճակներ, որոնց վրայ մենք
չունինք որեւէ հակակշիռ: Երբ ջուր նետուիս՝ կը թրջուիս, կրակի բոցէն՝ կ՚այրիս:
«Օտար երկինքներու տակ, ընկերային, տնտեսական, մշակութային եւ քաղաքական բազմազան
ազդեցութիւններու ենթակայ մեր ժողովուրդը, իր նոր դիմագիծի փնտռտուքին մէջ, սկսած է
անջատուիլ իր ամբողջ անհատականութիւնը կերտած մօտիկ թէ հեռաւոր անցեալի
պատմութենէն» (Պատմութիւնը խթան գոյատեւումի, Նոյեմբեր 12, 2021): Սա եւս
պատճառա-հետեւանքային կացութիւն է: Իմ կեանքիս փորձն ու պատմութիւնը փաստած են, որ
հայուն համար՝ հայրենիքէն դուրս «չիք փրկութիւն»: 

Հայրենիքը արձակուրդի հանգրուան մը չէ. պէտք է գալ, ապրիլ, ստեղծագործել եւ արարել,
իր վատ ու լաւ իրականութեամբ: CNNի շէնքին մուտքը փակելով, Ֆրանսայի եւ Սպանիոյ
մայրուղիները արգելափակելով, օտար դեսպանատուներուն առջեւ «արդարութիւն մուրալով»՝
իբր ցոյց, մենք շա՜տ թանկ ժամանակ ենք վատնած: 

Լուսահոգի աներմայրս՝ տիկին Արաքսի Գասարճեանն, ըլլալով Թորոնթոյի երեք
եկեղեցիներու դաշնակահարը եւ երգեհոնահարը, մեզի կը հաղորդէր պսակուող զոյգերուն
անունները Առաջնորդարանի տոմարին մէջ չարձանագրուած իսկ. մենք կ՚իմանայինք որոնք են
պսակուողները եւ եթէ օտարախառն ըլլար, ընտանեկան ափսոսանք եւ վշտահար զրոյցի նիւթ
կ՚ըլլար: 70-ականներուն, երբ գաղութը թարմ էր, անհնար էր, որ Հայաստանեայց
եկեղեցւոյ խորանին օտար հարս կամ փեսայ մօտենար... Ժամանակի խարտոցը մաշեցուց
տոհմիկ սովորոյթները, եկեղեցին ալ սկսաւ այնպէս վարուիլ, որ «յաճախորդ» չկորսնցնէ.
այդպէս ալ պիտի շարունակուի, քանի ընտրած ենք ապրիլ հայրենիքէն հեռու...։ Մեր
զաւակներուն ու նոր սերունդին «մի՛ ըներ», «օտարի» հետ մի՛ ամուսնանար ըսելը հեշտ
է: Գործնական եւ ազդու այլընտրանք առաջարկելն է մարտահրաւէրը։ 

Բնութիւնը պարապութիւն չի ճանչնար. միշտ բանով մը կը լեցնէ զայն: Պարտիզպանը երբ
ուզէ իր ածուին կամ պարտէզին մէջ միայն շուշան, մեխակ ու վարդ տեսնել, ա՛յդ կը
ցանէ, չձգելով, որ մոլախոտ, տատասկ ու վայրի բոյսեր ծլին այնտեղ, տեւական մշակելով
զայն: 

«Պայքա՛ր թրքական երաժշտութեան դէմ, պայքա՛ր թրքական սերիալներու դէմ եւ պայքար՝
թրքական ապրանքներուն դէմ: Բնական է, պէտք է պայքարիլ, բայց այդ պայքարը պէտք չէ
մնայ կարգախօսային եւ արագ մարող զգացական շրջագիծի մէջ»: Վերոնշեալներու դէմ
պայքարը նոյնպէս միայն պետական մակարդակով է կարելի: Սփիւռքեան պայմաններով պայքարը
ծովափի աւազի հատիկները հաշուելուն է համազօր: 

Պահ մը մոռնանք սփիւռքը. հոս՝ Հայաստանի մէջ իմ կեանքիս գործնական փորձը,
շինարարական ու առեւտրային գործունէութեամբ, մղձաւանջային սուսերամարտ է, չըսելու
համար՝ տառապանք: Շուկան ողողուած է թրքական վատորակ ապրանքով, ու երբ վաճառողը
զգայ, որ դուն գիտակից ՀԱՅ ես եւ թշնամիի զէնքին չես ուզեր փամփուշտ հայթայթել,
անմիջապէս ցոյց կու տայ նոյնպէս վատորակ, սակայն Ռուսաստանի մէջ սարքած թրքական
ապրանքը՝ ռուսերէն պիտակով... 70 տարիներու սովետական ստրկութեան ախտը, 27
տարիներու ալ երեք գործակալ ու թշնամիին ծառայած նախագահները քանդած են մեր երկիրը,
խեղճացուցած՝ ժողովուրդը: Այն որ Green Card է շահած, բախտաւոր զգալով՝ հեռացած է,
մնացողը, խեղճ ու տառապած, համակերպած է: 

Սփիւռքահայութեան զանգուածային ներգաղթն է, որ թէ՛ արտասահմանի տարտղնած ՀԱՅ-ը կը
փրկէ եւ թէ՛ Հայաստանի գոյութիւնն ու պետականութիւնը կը յաւերժացնէ: Կրկնելով
շեշտեմ՝ հայուն համար հայրենիքէն դուրս չիք փրկութիւն: 

Միշտ սիրով ու բոլորիս տօնական բարեմաղթանքով՝ 

Երուսաղէմի Նուրհան Պատրիարք կը սպառնայ եւ կը հալածէ հոգեւորականները 

«Կովերու պարտէզի» համաձայնագրի վերաբերեալ ահազանգ հնչեցնելէն ետք, Երուսաղէմի
Նուրհան Պատրիարք եւ իր հանցակից Պարետ Վարդապետ սկսած են սպառնալ եւ հալածել
Հոկտեմբեր 27-ի եւ Նոյեմբեր 15-ի յայտարարութիւնները ստորագրած հոգեւորականները:
Հոկտեմբեր 27-ի յայտարարութիւնը հրապարակելէն ետք, անոնք սկսան ստորագրած քանի մը
հոգեւորականներուն կանչել իրենց գրասենեակները եւ ահաբեկել՝ սպառնալով անոնց
կարգալոյծ ընել, պաշտօններէն հանել, Միաբանութենէն հեռացնել, ամսեկանները կտրել եւ
այլն: Այս ահաբեկումներու պատճառով երեք Վարդապետներ (երկուքը Երուսաղէմէն, մին
արտասահմանէն) իրենց ստորագրութիւնները քաշեցին յայտարարութենէն եւ Պարետ Վարդապետի
պատրաստած Նոյեմբեր 12-ի հրապարակած յայտարարութիւնը ստորագրեցին, որու
բովանդակութիւնը միայն սուտեր էին եւ կեղծիքներ: Ի պատիւ քանի մը հոգեւորականներու,
պէտք է ըսել, որ անոնք տեղի չտուին անոնց ահաբեկումներուն ու սպառնալիքներուն եւ
իրենց ստորագրութիւնները չքաշեցին: Ատկէ ետք անոնք սկսան ստորագրած հոգեւորականները
իրենց պաշտօններէն հանել: Մեզի հասած հաւաստի տեղեկութիւններու համաձայն՝ պաշտօնէ
հանած են ձեռագրատան տեսուչին: 4000 ձեռագիրներու հաւաքածուին տեսուչը հեռացուած է
պաշտօնէն առանց յանձնում-ստանձնում ընելու: Պարզապէս Նուրհան Պատրիարք իր
կատարածուն ղրկած է եւ տեսուչէն բանալին պահանջած է: 

Պաշտօնէ հեռացուած է նաեւ Ս. Փրկիչի տեսուչը: Հոս կարեւոր է որ մեր հայրենակիցները
գիտնան, որ երկու պարագաներուն ալ պաշտօններէ հեռացուած վարդապետներու փոխարէն
նշանակուած են Հոկտեմբեր 27-ի եւ Նոյեմբեր 15-ի յայտարարութիւնները չստորագրած
իրենց մանկլավիկ եւ կամակատար հոգեւորականները: Պաշտօնով կը վարձատրուին իրենց
դաւաճանութեան համար: 

Յայտարարութիւնները հրապարակելէ ետք Նուրհան Պատրիարք իր կատարածուին միջոցաւ լուր
կը ղրկէ յայտարարութիւնները ստորագրած բոլոր եկեղեցականներուն, որ արգիլուած է
իրենց Պատրիարքարան մտնալ եւ Պատրիարքը տեսնալ: Անոնց նոյնիսկ արգիլած են պատարագէն
վերջ նշխար տանիլ Պատրիարքին: 

Ստորագրած եկեղեցականներէն մէկուն ամսեկանը յանիրաւի կտրուած է եւ դրամը փոխանցուած
է երկու վարտապետներէն մէկուն, որ իր ստորագրութիւնը քաշած էր Հոկտեմբեր 27-ի
յայտարարութենէն: Ասոր ալ 30 արծաթով կը կաշառեն: Նուրհան Պատրիարք-Պարետ Վարդապետ
տխրահռչակ զոյգը, որ հայութեան կողմէ արդէն արժանացած են հողատու եւ դաւաճան
«տիտղոսներուն», մեծ ճնշում կը բանենցնեն Միաբանական Ժողովի ատենապետին վրայ,
որպէսզի ան իր ստորագրութիւնը դնէ «Կովերու պարտէզի» համաձայնագրին վրայ: Բոլոր
ստորագրած եկեղեցականներուն արգիլուած է հարցազրոյց տալ կամ յօդուած տպել: Անոնցմէ
մէկուն ստիպած են փակել այն Ֆեյսպուքեան էջը, ուր ան հրապարակած էր Հոկտեմբեր 27-ի
յայտարարութիւնը: Մինչդեռ Պարետ Վարդապետ իրաւունք ունի ուզած յօդուածը տպել ու
ուզած հարցազրոյցը տալ եւ Հայ ազգին մէջ սուտեր եւ ապատեղեկութիւններ տարածել: 

Նուրհան Պատրիարք այնքան առաջ գացած է իր վրէժխնդրութեան եւ ոխակալութեան մէջ, որ
որոշած է նոյնիսկ քանի մը եկեղեցականներ, որ ստորագրած են յայտարարութիւնները
հեռացնել Միաբանութենէն: Մեզի հասած հաւաստի տեղեկութիւններով ան Միաբանութենէ
հեռացուցած է երիցագոյն անդամը՝ Ժիրայր Ծ. Վրդ. Թաշճեանը: Հայր Ժիրայր 85 տարեկան է
եւ Միաբանութեան անդամ է աւելի քան 60 տարի եւ այսօր, անիկա կը հեռացուի
Միաբանութենէ միայն անոր համար, որ համարձակած է ստորագրել զոյգ
յայտարարութիւնները: Ինչպիսի՜ ուղղամտութիւն եւ արդարամտութիւն: Նուրհան Պատրիարքէն
պէտք չէ սպասել ուղղամտութիւն եւ արդարամտութիւն, քանի որ անիկա փոքրոգի եւ ոխակալ
անձ մըն է: Միաբանութենէ կը հեռացուի նաեւ Գիսակ Արք. Մուրադեան, դարձեալ անոր
համար, որ ան եւս համարձակած է ստորագրել Նոյեմբեր 15-ի յայտարարութիւնը: Հոս տեղին
է յիշել եւ յիշեցնել Նուրհան Պատրիարքը իր իսկ խօսքերը՝ ուղղուած Գարեգին
Վեհափառին. «Սպառնալիքը չի՜ պատշաճիր կրօնականին, նամանաւա՜նդ բարձրաստիճան»: Որքան
ճիշտ ըսուած է, բայց երանի այս խորհուրդ տուողը ինք այսօր սպառնալիքներ չըներ:
Երուսաղէմին մէջ արդեն տարածուած խօսք կայ, թէ Նուրհան Պատրիարք միայն մտահոգ է
դրամով եւ իր կերակուրով: Ասոնցմէ զատ իրեն ուրիշ բան չի հետաքրքրեր: Ան արդեն
ամիսներ է որ եկեղեցի չէ իջած, չէ մասնակցած պատարագներուն եւ եկեղեցական
արարողութիւններուն: Արդէն տարիներ է, որ պատարագ չէ ըրած: Քանի տարի է, որ չէ
հանդիսապետած Հրաշափառներուն, մեծահանդէս թափօրներուն եւ նոյնիսկ Զատկի
արարողութիւններուն: Շաբաթ եւ Կիրակի օրերու պատարագներուն մասնակցելու փոխարէն
Երուսաղէմի եւ Թել-Ավիվի ճաշարաններուն եւ առեւտուրի կեդրոններու մէջ նախաճաշ կամ
ճաշ կ՚ընէ աշխարհականներու հետ: Ժողովուրդը նոյնիսկ կը ծաղրէ ըսելով, որ եթէ
կ՚ուզէք Պատրիարքը տեսնալ գացէք ճաշարանները, հոն կրնաք տեսնալ զինքը: Ահա թէ
ինչպիսի հոգեւորական մը բազմած է այսօր Երուսաղէմի պատմական Աթոռին: Չարիք մըն է,
որ պատուհասած է Առաքելական այդ դարաւոր Աթոռը: Յօդուածը կ՚ուզեմ աւարտել իր
խորհուրդով, որ ժամանակին համարձակած էր տալ Գարեգին Վեհափառին, բայց անիկա կը
պատշաճի ճիշտ իրեն. «Դուք եւս ձեզ հռչակէք կարգազուրկ եւ Երուսաղէմի Սուրբ Աթոռը
փրկէք ամբողջական կործանումէ»: 

Երուսաղէմի Պատրիարքարանը արդէօ՞ք ստիպուած էր վարձակալելու «Կովերու պարտէզ»
կալուածը 

Այս յօդուածին մէջ պիտի ներկայացնենք Պարետ Վարդապետին երեք ուրիշ սուտեր, որոնք ան
ներկայացուցած է Հայկական Ռատիօին տուած հարցազրոյցին ատեն՝ խաբելու համար Հայ
ժողովուրդը եւ արդարացնելու իր եւ Նուրհան Պատրիարքին հակականոնական ու յանցաւոր
ճամբայով ստորագրուած «Կովերու պարտէզ» կալուածին վարձակալութեան համաձայնագիրը: 

Հարցազրոյցի գլխաւոր սուտերէն մին այն է, թէ իբր Երուսաղէմի Պատրիարքարանը ստիպուած
էր «Կովերու պարտէզ» կալուածը վարձակալելու, քանի որ վանքը դրամական ծանր վիճակի
մէջ է եւ այդ գործարքէն եկած գումարով պիտի փորձեն դուրս գալ այդ ծանր վիճակէն:
Ասիկա մեծ սուտ մըն է, որ Պարետ Վարդապետ մէջտեղ նետած է, իրենց խայտառակ եւ
հակահայկական գործարքը արդարացնելու համար: 

Իրականութիւնը այն է, որ Երուսաղէմի Պատրիարքարանը դրամական ծանր վիճակի մէջ չէ,
պարտքի մէջ չէ, դրամատուներէն վերցուցած վարկեր չունի եւ որ ամենէն կարեւորն է,
այսօր վանքին եկամուտը աւելին է, քան ծախսերը: Ուստի, Պատրիարքարանը ստիպուած չէր
դրամական ծանր վիճակի մէջ ըլլալուն պատճառաւ «Կովերու պարտէզ» կալուածը
վարձակալութեան տար: 

Հարցազրոյցի երկրորդ սուտը այն է, որ եթէ Պատրիարքարանը «Կովերու պարտէզ» կալուածը
վարձակալութեան չի տար, ապա Երուսաղէմի Քաղաքապետարանը այն Կանաչ գոտի կը հռչակէր
կամ ալ կը բռնագրաուէր: Ասիկա նոյնպէս շատ լաւ ծրագրուած եւ հաշուարկուած սուտ մըն
է, որուն միջոցաւ ան կը փորձէ արդարանալ եւ Հայ ժողովուրդը խաբել եւ իրականութենէ
շատ հեռու պատճառ մը ներկայացնել: Ի՞նչ է իրականութիւնը: 

Իրականութիւնը այն է, որ նախ Երուսաղէմի Քաղաքապետարանը Հին Քաղաքէն ներս եւ
Արեւելեան Երուսաղէմին մէջ ոչ մէկ տարածք կանաչ գոտի հռչակած է: Ատկէ զատ,
Քաղաքապետարանը ինչպէ՞ս կրնար «Կովերու պարտէզը» կանաչ գոտի հռչակէր, երբ 2020
թուականին Պատրիարքարանին հետ այդ կալուածի վերաբերեալ արդէն համաձայնագիր
ստորագրած էր, համաձայն որու այդ տարածքը 10 տարւոյ համատեղ վարձակալութեան տրուած
է որպէս ինքնաշարժերու կայանատեղի (parking): Նուազագոյնը մինչեւ 2030 թուական այդ
կալուածին վերաբերեալ Քաղաքապետարանը որոշում չէր կրնար առնել: 2030 թուականէն ետք
ալ, պայմանագիրը կարելի էր նորոգել եւ շարունակել այն գործածել որպէս կայանատեղի:
Ուստի այս պատճառը նոյնպէս չի արդարացներ անոնց ստորագրած խայտառակ համաձայնագիրը,
քանի որ սուտ է եւ միայն խաբելու ու մոլորցնելու նպատակ ունի: Հոս կ՚ուզեմ
անդրադառնալ վերջերս հայկական հեռուստատեսութիւններէն մէկուն տուած Պարոն Մանուէլ
Հասէսեանի հարցազրոյցին, որ որպէս Դենիմարկի մէջ Պաղեստինի դեսպան մաս կազմած էր
Հայաստան այցելած Պաղեստինեան պաշտօնական պատուիրակութեան: Ան կը խօսի կայանատեղիին
վերաբերեալ Երուսաղէմի Քաղաքապետարանին հետ 2020 թուականին Պատրիարքարանի ստորագրած
համաձայնագրին մասին եւ կ՚ըսէ, որ երբ ինք լսած է, որ Պատրիարքարանը
Քաղաքապետարանին հետ պիտի 10 տարւոյ պայմանագիր ստորագրէ, համաձայն որու «Կովերուն
պարտէզ» կալուածի աղբը մաքրելէն ետք հոն կայանատեղի պիտի ըլլայ եւ տասը տարի վերջ
անիկա պիտի վերադառնայ Պատրիարքարանին, ինք չէ հաւատացած ատոր: Ան կ՚ըսէ, որ երբ
ինք լսած է այդ համաձայնագրի մասին, հասկցած է, որ իրականութիւնը բոլորովին տարբեր
բան մըն է: Ան անմիջապէս հասկցած է, որ կայ 99 տարւոյ վարձակալութեան համաձայնագիր
եւ աւելի մեծ ծրագիր: Եւ երբ հարցազրոյց ընող լրագրողը կը հարցնէ, որ դուք կը
հաւատաք, որ Պատրիարքարանը խաբեց, ան կը պատասխանէ. 

- Անշուշտ անոնք խաբեցին: Հոս կ՚ուզեմ ներկայացնել յօդուածի վերջին սուտը: Երբ
Հայկական Ռատիօին լրագրողը կը հարցնէ Պարետ Վարդապետը, թէ ինչո՞ւ կալուածին վրայ
Երուսաղէմի համայնքի երիտասարդ ընտանիքներու համար բնակարաններ չեն շինուիր, այլ
հիւրանոց, ան կը պատասխանէ, որ «Կովերու պարտէզ» կալուածին վրայ Երուսաղէմի
Քաղաքապետարանը արտօնած է միայն կայանատեղի եւ հիւրանոց շինել: Ասիկա ուղղակի
ծիծաղելի սուտ մըն է, որ անիկա դարձեալ մէջտեղ կը նետէ, արդարացնելու համար Նուրհան
Պատրիարքին հետ միասին իրենց ազգադաւ գործարքը: Որեւէ մէկը, որ կը զբաղի
կալուածական եւ շինարարական գործունէութեամբ շատ լաւ գիտէ, որ եթէ կալուածի մի վրայ
կ՚արտօնուի հիւրանոց շինել, ապա հոն բնակարան շինելու ոչ մէկ արգելք կրնայ ըլլալ:
Այս սուտը մէջտեղ դնելով Պարետ Վարդապետ կը կարծէ, թէ Հայ ժողովուրդը տգէտ է եւ
ատանկ կրնայ անոր վրայ խնդալ, սակայն իրականութիւնը այն է, որ այսպիսի աժան սուտեր
յօրինելով ինք եւ իր հանցակից Նուրհան Պատրիարքն են, որ ծիծաղելի վիճակի մէջ կը
յայտնուին: Հայ ժողովուրդը շատ լաւ հասկցած է, թէ ինչ տեսակ թաքուն եւ ազգադաւ
գործարք մը ստորագրուած է, որ հակառակ է Պատրիարքարանի, Եկեղեցւոյ եւ Հայ ազգի
շահերուն, բայց քանի որ այդ գործարքը նպաստաւոր է իրենց անձնական շահերուն, քանի որ
ատոր դիմաց 30 արծաթ ստացած են, ուստի հիմա իրենց դաւաճանութիւնը արդարացնելու
համար ամէն տեսակ սուտեր կը յօրինեն եւ կը փորձեն խաբել Հայ ժողովուրդը: Բայց այդ
սուտերը աւելի կը մերկացնեն անոնց յանցանքը ու դաւաճանութիւնը եւ իրենց կը դնեն
աւելի գէշ ու ծիծաղելի վիճակի մէջ: 

Հայ կրթութեան, գրականութեան ու մշակոյթի անդաստանին մէջ հարիւրաւոր դէմքեր կու գան
այս ամրոցէն՝ Հր. Աճառեան, Արշակ Չոպանեան, Մ. Մեծարենց, Յակոբ Մնձուրի... Մաղթենք,
որ ջահը միշտ վառ ու բարձր մնայ՝ ի ծառայութիւն նորանոր սերունդներու հայեցի
դաստիարակութեան։ 

Վարձքը կատար Կեդրոնականի մեծ ընտանիքին։ 

«Ես դպրոցներէն կը սպասեմ ազգին փրկութիւնը»։ 

Արեւմուտքէն բարեկամներ այցելեր էին Երեւան՝ հայր ու որդի։ Ու նստած՝ կը խօսէինք,
թէ ի՛նչն է պատճառը, որ օտար ափերուն վրայ ահա քանի սերունդ դեգերող մարդիկ, ոմանք
հայախօս, ոմանք օտարախօս, ուրիշներ՝ միս-մինակ, հեռացած եւ ուրացած, բայց յանկարծ
արթնութեան ալիքով մը իրենց կորսնցուցած ազգային արժէքներուն ետեւէն կը վազեն...
Իրենց զաւակներուն համար հայկական դպրոց կը փնտռեն, հայերէն ուսուցող կայքեր կը
փնտռեն, կը փորձեն աւելի մօտ ըլլալ հայրենակիցներու, ոմանք ջերմեռանդութեամբ
հայրենիք կ՚այցելեն... 

Ու բոլորովին երիտասարդներ... հայրենիք գալով այնտեղ մշտապէս մնալու ճամբաներ
կ՚որոնեն... 

Այո, հայրենիք մնալու ջանք կը թափեն... 

Թերեւս համաամերիկեան երեւոյթ է համաշխարհայնացումի այս դարուն՝ արմատները փնտռելը,
թերեւս... թերեւս... Բայց ճշմարտութիւն մը կայ, որ ճնշող մեծամասնութեան մէջ
ազգային գիտակցութիւն մը արթուն է, արժէքներու կորուստին ափսոսանք կայ, ու
ցանկութիւնը կայ վերատիրանալու ամբողջական ինքնութեան... 

Եւ ասիկա փաստ է շատերու համար։ 

Որդին իր կարգին արդէն զաւակներու տէր մարդ էր. անգլերէն կը խօսէր, թէեւ կրնայի
ենթադրել, որ մեր խօսածն ալ կը հասկնար... 

- Կ՚ափսոսամ, որ զաւակներս հետս չբերի,- ըսաւ որդին։ 

- Դեռ փոքր են, քանի մը տարի ետք արդէն չափահաս ըլլալով հայրենիքին ծանօթանան՝
աւելի լաւ կ՚ըլլայ,- վրայ բերաւ հայրը։ 

- Տա՛տ,- պատասխանեց տղան,- մեծ հայրիկը կ՚ըսէր «տղան կրթէ իր մանուկ եղած ատենը,
յետոյ ուշ կ՚ըլլայ», ինչպէս որ եղաւ մեր պարագային... 

Բայց ձգել չուզեցի շարունակութիւնը։ 

- Ինչպէ՞ս, ի՞նչ եղաւ որ,- հարցուցի։ 

- Հայրս ու մայրս երբեք մեզի հետ հայերէն չխօսեցան տան մէջ, խօսեցան միայն
անգլերէն, ինչո՞ւ... Որ իբր թէ շուտ ընտելանանք այդ լեզուին ու միջավայրին, կարծես
ամերիկեան դպրոցը պիտի չբաւէր ատիկա ընելու համար... 

Ապա դառնալով հօրը՝ ըսաւ. 

- Այդպէս ըրիք մեր ապագային համար, տա՛տ, շատ լաւ կը հասկնամ Ձեզ, բայց մէջտեղ կայ
ինչ որ կայ, մենք եղանք կորսնցնողը։ 

- Ինչ կորսնցուցիք,- պիտի ըլլար հարցումս, բայց արդէն ի՛նք կը խօսէր. 

- Դուք զրկեցիք մեզ հայերէնէն ու հիմա ես անզօր եմ Ձեր զրոյցին հայերէնով
մասնակցելու, սահմանէն, փողոցէն, զիս հետաքրքրող գործերէն շատ բան հասկնալու ու
մանաւանդ ատիկա փոխանցելու իմ զաւակներուս... Չէ, չեմ ամչնար, բայց ասիկա կորուստ
կը նկատեմ, իմ էութենէս օտարուած թանկագին բան մը... 

Ծանր էր, ու խեղճ հայրը հին օրերու պարագաներուն վրայ ամեն ինչ բարդելէ բացի,
60-ականներէն յամեցող մտայնութիւնը վկայակոչելէ բացի՝ ուրիշ ըսելիք չունէր... 

- Գոնէ, տա՛տ, թոռներուդ հետ հայերէն խօսէ. ես այդ մէկը ընելու անկարող եմ... Բայց
դուք անգլերէն կը խօսիք նաեւ անոնց հետ, անգլերէն կը սիրէք զանոնք, ի՞նչ է,
անգլերէնով աւելի՞ սիրած պիտի ըլլաք ձեր թոռները... 

Ահա թէ ինչ կ՚ըսեն այսօր Ամերիկաները ծնած ու այնտեղ հայրացած մեր զաւակները իրենց
հայրերուն աչքերուն նայելով։ 

- Հայերէնո՛վ սիրեցէք ձեր թոռները... 

Ամերիկայի Միացեալ Նահանգներու չեմ գիտեր ո՛ր նահանգին ո՛ր քաղաքէն էր հեռաձայնը.
չկրցայ սորվիլ, կարեւոր ալ չէ գիտնալ, որովհետեւ Վահրամ Մաւեանի ըսածին պէս «Ամէն
տեղ հայ կայ», աւելցնեմ՝ ամեն տեղ քրոջորդի, նախկին դրկից-բարեկամ,
աշակերտ-պաշտօնակից... Ինչ ըսեմ՝ ամեն տեղ կտոր մը սիրտ... 

«Վա՜յ, Սեւակ» կը բացականչեմ. քրոջս տղան է, հայկական կրթութիւնը՝ նախակրթարան,
բժիշկ է։ Տարիք մըն ենք, երբ ամեն օր տեղ մը խնդիր մը ունինք՝ շաքար, ճնշում,
ցաւեր։ Սեւակը մօտս ըլլար՝ հոգս կը պակսէր... Ինչ կ՚ըսեմ, տղան հօրն իսկ չկրցաւ
հասնիլ, հայրը՝ Այնճար, ինք՝ աշխարհքի միւս ճոթը։ Կարեւորը, իր հիւանդները թող
աղօթեն իրեն համար... 

Հարսը կը խօսի, հայկական միջնակարգ կրթութեան մը տէր է, իսկ հիմա՝ տարին տասներկու
ամիս, օրը 24 ժամ հայերէնի ուսուցչուհի է...։ Չեմ չափազանցեր, քուն թէ արթուն՝ դաս
կը ծրագրէ, դաս կու տայ, դաս կ՚առնէ՝ հայերէն բառամթերք, գրական կտորի ընթերցում,
ասմունք, հայոց պատմութիւն... Այնքան պզտիկ ենք, բայց այնքան շատ բան ունինք
փոխանցելու... 

Որո՞ւն... 

Ի հարկէ մեր զաւակներուն... 

Ու մեր հարսը ամերիկածին իր երկու զաւակներուն հայերէնի միակ ուսուցչուհին է։ Ես
տեղեակ էի հայերէնը իր զաւակներուն փոխանցելու իր յամառ հետեւողականութեան մասին։
Պահ մը մեղքցեր էի իրեն, մեղքցեր էի այդ ձագուկներուն, որոնք ինչպիսի
կանոնաւորութեամբ հայերէն կը սորվէին հայերէնազուրկ ու օտար քաղաքի մը մէջ, ուր
հայկական դպրոց չկայ։ 

Ու բնական է, որ պիտի ուզէի խօսիլ անոնց հետ։ «Յակոբ պապուկն է,- ըսաւ մայրը,- ձեր
հայերէնի դասագիրքին հեղինակը»։ Եւ յիշեցի օր մը Հալէպի մէջ, ընտանեկան յարկի մը
տակ, ներկաները հարցուցին չարաճճի մանչուկի մը, թէ ո՛վ է իր հայերէնի դասագիրքը
գրողը... 

- Քրիստափոր-Ռոստոմ-Զաւարեան,- ինքնավստահ բացականչեց չարաճճի տղան՝ առանց դէմքիս
իսկ նայելու։ 

Իսկ հիմա ալ՝ «Յակոբ Պապուկ»։ 

Ու խօսեցանք։ Հայկ-Վարդգէս կիրթ կերպով բարեւեց, հարցուց իմ՝ պապուկիս
որպիսութիւնը, պատասխանեց հարցումներուս։ Ես տեղեակ եղայ, որ Հայկ-Վարդգէս հիմա կը
կարդայ «Անին ծախուեցաւ» վիպակը, որ դասարանին մէջ, ուր հայեր չկան, ինք խօսք
առնելով կը խօսի Արցախի մասին, Հայաստանի մասին, Երեւանի ու Մատենադարանի մասին,
Մուսա լեռան ու Այնճարի մասին, ուր իր մեծ մայրիկը կ՚ապրի... Վարդգէս Արցախ գալ
կ՚ուզէ... 

Ու կը կանչեմ Վիքին՝ փոքրիկ քոյրը։ Կ՚ուշանայ, «հայերէն կը սորվի» ըսաւ
Հայկ-Վարդգէս՝ տեսակ մը մատնելով քրոջ դժուարահաճութիւնը... Ու պաստառին վրայ
երեւցաւ Վիքիին գանգրահեր գլուխը, հայերէնի գիրքը դէմքին առջեւ բռնած...
Ամօթխածութիւնը կապեր էր լեզուն, բայց ըսաւ, թէ հայերէն դասերը կը սորվի, մաման
կ՚օգնէ... 

Վայ, ձագուկ... Կը պատկերացնեմ անոր տառապանքը՝ նախակրթարանի դասերէն ետք՝ տունի
այս դասը... Չէ, ո՛չ մայրն է մեղքնալիք, ո՛չ այս ձագուկները, որ կեանքի սովորական
ընթացքին մէջ արմատներէն եկող բեռ մըն ալ կը տանին՝ հեւ ի հեւ, բառեր, տողեր, էջեր
վերծանելով, լեզու ելլելով, ինքնութիւն կառուցելով, հպարտանալով... 

Երեւի պիտի յիշէք անապատի աւազին վրայ հայերէն գրել-կարդալ սորվեցնող մօր ու իր
զաւկին պատկերը։ Հաւատացէ՛ք, ասիկա շատ աւելի ծանր աշխատանք է հիմա, երբ աշխարհը
մեր շուրջ կը յորդի բիւրաւոր հրապոյրներով... 

Ու ես գիտեմ, որ այս պահուն, աշխարհի չեմ գիտեր ո՛ր անկիւններուն մէջ հարիւրաւոր
մայրեր նոյն բանը կ՚ընեն, որ հազարաւոր զաւակներ կը վերադառնան մեզի ամէն օր քանի
մը բառով, քանի մը տողով, աւիւնով, սիրտով... 

Ո՛ղջ մնացէք։ 

Ցաւո՛վ, ի՛նչ ըսեմ, վերջերս շատ կը հանդիպիմ հայկական եկեղեցիներու, թեմական
իշխանութիւններու, բարեսիրական եւ մշակութային միութիւններու անունով դիմատետրի
վրայ երեւցող յայտարարութիւններու, տօնական շնորհաւորանքներու, բացիկներու, որոնք
գրուած են անգլերէն. կը գրուին անգլերէն։ 

Ու կը հանդիպիմ հայ եկեղեցւոյ բոլոր յարանուանութեանց եկեղեցական ծառաներու՝
հովիւներու, որոնք նոյնը կ՚ընեն, շնորհաւորանք, ցաւակցութիւն, որեւէ
հաղորդագրութիւն կը գրեն անգլերէնով։ 

Միա՛յն անգլերէն։ 

Ու կը հանդիպիմ նաեւ ոմանց, որոնք նոյն էջերուն վրայ իրենց բողոքը կ՚արտայայտեն,
երբեմն՝ զուսպ, երբեմն՝ զայրալից, հայերէնի բացակայութեան համար։ Ի՞նչ, կ՚ուզէիք
անտարբեր անցնիլ սա երեւոյթին առջեւէն, որ հետզհետէ կը ծաւալի հասնելով մինչեւ մեր
կողմերը՝ Մերձաւոր Արեւելք կամ կը վարակէ դեռ երէկ մեր կողմերէն այդ կողմերը
հասածները... 

Եւ զարմանքով կը հանդիպիմ ոմանց, որոնք բուն նիւթը ձգած՝ «դուն ո՞վ ես որ...»,
«ի՞նչ հանգամանքով ու իշխանութեամբ...», «Քու ինչ ըլլալդ լաւ գիտենք...» ու նման
արտայայտութիւններով կը հակադարձեն՝ կամայ-ակամայ արդարացնելով իրենց եւ իրենց
«պաշտպանեալ»ին միայն անգլերէնով գրելու փորձութիւնը։ 

Այո, անգլերէն գրելը կամ անգլերէնով պատասխանելը ոմանց համար անհրաժեշտութիւն է,
քանի որ ինք իր խօսքը հասցէագրած է, հաւանաբար, հայերէն չգիտցող հասարակութեան մը։

Շա՛տ լաւ։ Միթէ վերոյիշեալ մարմիններուն եւ անհատներուն ամբողջ լսարանը օտարախօ՞ս
է. համայնքին ու իր հօտին մէջ հայերէն գիտցող չկա՞յ։ Կը կասկածիմ։ Վերջիններու
ազգային արժանապատուութիւնը չվիրաւորելու համար միթէ կարելի չէ՞ երկլեզուեան
դրութիւնը պահպանել։ Այո, մայրենի եւ ազգային լեզուի հանդէպ անտարբերութիւնը
արժանապատուութեան հարցի կրնայ վերածուիլ շատերուս համար։ Անկասկած։ 

Երկլեզուեան գրութիւնը նուազագոյնը պիտի օգնէ, որ մարդիկ յարգեն Ձեր
շրջահայեացութիւնը ու հասկնան Սփիւռքեան արդի իրադրութիւնը։ 

Մարդիկ կը բողոքեն, երբեմն՝ զուսպ, երբեմն՝ զայրալից, հայերէնի բացակայութեան
համար։ Ի՞նչ, մենք հասանք հոն, ուրկէ սկսած էինք 19րդ դարու կէսերուն՝ հայատառ
թրքերէնի շրջանին, որ տեւեց տասնամեակներ եւ որ յաղթահարուեցաւ մեր եկեղեցիներու,
միութիւններու եւ ակումբներու հաւատաւոր պայքարով։ Իսկ հիմա ո՞ւր է պայքարը
հայախօսութեան համար։ Փոխանակ արդարանալու կամ զիրենք արդարացնողներ ճարելու՝ իրենք
չե՞ն կրնար հետեւողական կերպով հայերէնը տարածել իրենց շրջանակին մէջ։ Փառք
Աստուծոյ, այսօր երեկոյեան, գիշերային ու կիրակնօրեայ դասընթացքներ կազմակերպելու
պէտքը չունինք։ Նոյն այդ կայքերով՝ մեր եկեղեցիներն ու միութիւնները չե՞ն կրնար
հայերէնախօսութեան դասընթացքներ կազմակերպել, հայախօսութեան եւ հայագրութեան դարձած
իրենց անդամներու օրինակով վարակել իրենց շրջապատը։ 

Շատ բան կայ ընելիք, ու բնաւ նեղուելու իրաւունք չունինք, երբ մենք, իրօ՛ք, թերացած
ենք մեր դերին մէջ։ 

ԽԵՒ ՈՒՍԷՓ 

(Բարբառով ու թրքերէնով ըսուած երգային խօսքերը բերուած են թարգմանաբար) 

Մեզ՝ փոքրիկներս, զսպելու համար կ՚ըսէին. «Հանդարտեցէք, հիմա Խեւ Ուսէփը կու գայ
հա՜»։ Իր անունը կար գիւղին մէջ, բայց ինք չկար։ Գիտէինք, բայց նորէն ալ վախ մը կար
մեր մէջ, ինչպէս որ կը վախնայինք Արուանդէն, որ մանուկներ կլլող վիշապ էր, ինչպէս
որ կ՚երկիւղէինք Կիղիցիկ Պապուկէն, որ աւերակ սրբավայրերու մէջ կը բնակէր։ Իբր թէ։
Նոյնիսկ կերպարանք կու տայինք անոր՝ փշոտ կաղնիի ծանր մահակը ձեռքին, այծի մազէ
հիւսուած սրճագոյն գիծերով սեւ ապան ուսին, մազոտ կուրծքը՝ բաց, սրճագոյն շալվարը,
որուն ետեւի ծալքերուն մէջ չորս տղայ կը բաւէր, մեզմէ ամենէն գիրուկները, տաշտի
մեծութեամբ եմենին՝ ոտնամանը, գլխուն փակած տեղական գլխարկը՝ բուրգը։ Այդպիսի հագ
ու կապ ունեցող մարդիկ տակաւին կային գիւղին մէջ, բայց ոչ մէկը Խեւ Ուսէփ էր։
Առասպելները մեր օրերուն կը հիւսուէին։ 

Տարեց կիներ ու մարդիկ կը պատմէին Խեւ Ուսէփի մասին, կը մէջբերէին խօսք մը ու կը
ծիծաղէին տեսակ մը ցաւով։ Խեւ Ուսէփին վերագրուող բոլոր խօսքերը ողբեր էին, իսկ
ողբալ՝ Քեսապի բարբառին մէջ կ՚արտայայտուի «պարել» բայով։ Խեւ Ուսէփ միշտ կը պարէր
ինքնիրեն, քեսապցիներու մէկ տրտում եղանակով, որով բոլոր ողբերը կը հիւսուէին։
Կ՚ըսէր ու կ՚երգէր Խեւ Ուսէփ, թեւերը կը թափահարէր, գլխարկը քաշելով կը զարնէր
ծունկերուն, կուրծքին, մահակը կը զարնէր գետին, կ՚օրօրուէր աջ ու ձախ, ծափ կու տար
բղաւելով։ Մարդիկ ժպիտով կը յիշէին Խեւ Ուսէփին պարելը, ոմանք վարպետօրէն կը
կրկնէին նոյնը ու կը ծիծաղէին։ Մէկուն համար ողբը ցաւ էր, ուրիշին համար՝ կատակ։ 

- Խե՜ղճը,- կը բացականչէր կին մը։ 

Թէ ինչու խեւ էր՝ չեմ գիտեր։ «Ամէն գիւղ իր խեւը ունի» կ՚ըսէին մարդիկ։ Ուսէփ ալ
մեր գիւղի խեւը եղած էր. հիմա խեւ չկար, բայց անոր խեւութիւնները բերնէ բերան կը
շրջէին տակաւին։ 

- Խելօք մը անոր գիտցածը չէր գիտեր, չհասկցուած մարդուն խեւ ըսեր են,- կ՚ըսէր մէկ
ուրիշը։ 

Սաֆարպիրլիկին (1914ի ընդհանուր զօրակոչ) զինք ալ կը քաշեն բանակ, յետոյ ետ
կ՚ուղարկեն «խեւ է» ըսելով։ Տարագրութեան՝ մնացեալ գիւղացիներուն հետ ինք ալ կը
տարագրուի, կը հասնի Համա ու անկէ անդին՝ Հոմս, Նապըգ, Դամասկոս, Հաուրան, մինչեւ
Յորդանանի խորերը։ Ճամբան ինկածները ինք կը թաղէ եղեր, Քեսապէն բերած իր փշակաղնիի
մահակով փոս փորելով, ափով հողը պարպելով ու թաղելէ ետք երեք քար իրարու վրայ
շարելով, ինչպէս կ՚ընէին Քեսապի մէջ արօտի համար արգիլուած արտերուն մէջ՝ «Մուտքը
արգիլուած է», ու պարելով կը հասնի եղեր նօսրացող կարաւանին. 

- Շամի ճամբաներուն վրայ գայլերը կ՚ոռնան, 

«Հայրիկ-մայրիկ» կը կանչեմ, չկայ պատասխան։ 

Ու այդպէս՝ Խեւ Ուսէփ կը հասնի Փոր Սայիտի գաղթակայանը։ 

Տարագրութեան վեցերորդ տարին վերապրողները կը վերադարձուին ազատագրուած շրջանները։
Խեւ Ուսէփ նաւէն Լաթաքիա իջնելով՝ հետիոտն կը հասնի Պասիթ, հեռուէն կը ճանչնայ
Քեսապի լեռները՝ Սելտրանը, Կլղըրն ու Կաղնուտը...։ Թուրքմէն հովիւներ կը կանչեն. 

- Պըրա՜, Խեւ Ուսէփ, դուն ո՞ղջ ես, ուրկէ՞ կու գաս։ 

Խեւ Ուսէփ թեւերը թափահարելով կը յարձակի անոնց վրայ. 

- Անդի աշխարհքէն կու գամ, սպասեցէք, բոլորը ելեր են կու գան... 

Թուրքմէնները սարսափով կը փախչին՝ կարծելով որ բոլոր կեավուրները իրենց Քրիստոսին
պէս յարութիւն առնելով դատաստանի կու գան... 

Ահա թէ ինչու կ՚ըսեն՝ «խեւը ըսաւ, խելօքը հաւատաց»։ 

Խեւ Ուսէփ կը բարձրանայ դէպի մեր լեռները, կը հասնի Կետիկի լեռնանցքը. առջեւը իր
գիւղի ձորն է՝ Գարատուրանը, որ մէջքը ծռած պառաւի պէս ծովէն կը բարձրանայ մինչեւ
վերի հորիզոնը, դիմացը Կասիոսն է, վարը՝ Կիւնիկ լեռը, որուն բոլոր արահետները անգիր
գիտէ, ցորենի ցանքի մեր դարաւանդները ծալք-ծալք կը բարձրանան լեռն ի վեր... Կը
դիտէ, կը զարմանայ, մեր խոփառները (ցանքի համար բացուած արտ) թաղուած են թփուտներու
տակ. հինգ-վեց տարի է ո՛չ խոփ, ոչ փետատ տեսած են, ո՜ւր ըլլար՝ մեր ուլերը մտնէին
անոնց մէջ... 

Լեռներ, լեռներ, 

Կը կանաչին լեռներ, 

Կը բաբաջեն ուլեր, 

Մեր արտերը բոլոր 

Արօս են մնացեր։ 

Գիւղը կը վերականգնի. պսակները իրարու ետեւ, ծնունդները՝ շատ։ «Ծո,- կ՚ըսեն,- Խեւ
Ուսէփն ալ կարգենք՝ թերեւս քիչ մը խելօքնայ»։ Կին մը եւ կով մը կ՚ունենայ՝ Մարիամն
ու Ճէյրանը։ Ամէն գործ ընել կու տան խեղճին, ա՛լ տան պատերը կրաջուրով ճերմկցնել,
փայտ բերել, ջուր կրել, ջրհոր պեղել՝ մաքրել, բեռները Քեսապ հասցնել։ Գիւղին մէջ
արջավարի կը վարուին իր հետ, կը պոռան, կը բարկանան, նոյնիսկ կը զարնեն՝ իբրեւ թէ
խելքը գլուխը բերելու համար, Քեսապի մէջ, շուկայ որ հասնէր, քեսապցի «տընկըլ»ները,
անոնք որ ալաֆրանկա հագած-կապած՝ հրապարակին մէջ կամ Գրադարանի տանիքը կը ճեմեն
ձանձրոյթ փչելով՝ խաղքի համար կ՚իյնային անոր հետ, հա այսպէս, հա այնպէս կը
բարկացնէին խեղճը, խնճոյք կը սարքէին անոր խեւութիւններէն։ 

Խեւ Ուսէփ կինը կը կորսնցնէ։ Ա՛լ միակ ընկերը իր Ճէյրանն է՝ կարմիր կովը, իր ողբերը
ալ միա՛յն անոր կ՚ըսէ, անոր հետ կը խօսի. 

Կորսնցուցի Մարիամս, 

Խնամեցի Ճէյրանս, օյ, օյ 

Հո Ճէյրանս, հօ՜յ։ 

Գարատուրանի արջերը, 

Քեսապցիներու տնկըլները, օյ, օյ 

Հո Ճէյրանս, հօ՜յ։ 

Կիրով կը ծեփեն պատերը, 

Թող կոտրին Տանային մատերը, օյ, օյ 

Հո Ճէյրանս, հօ՜յ... 

Խեւ Ուսէփ երբեմն կը հանդարտի եղեր, կը նստի մարդոց շարքին, կը մասնակցի
զրոյցներուն։ Մարդիկ կը հարցնեն. 

- Խեւ Ուսէփ, ինչո՞ւ ատենը մէյ մը կը խեւնաս, ինչո՞ւ չես զսպեր ինքզինքդ, հը՞... 

- Օր մը,- կը պատմէ եղեր,- Ուշնոխի կուփէն, բերանքսիվայր, ջուր կը խմէի, փորս մտան
մկրատիկ մը (խեչափառ) եւ գորտիկ մը, սկսան վիճել ու գլուխով զարնել իրարու, զիրար
հալածեցին, գացին ինկան գլխուս թասին մէջ։ Հոն ատենը մէյ մը կը վիճին, գլուխով
իրարու կը զարնեն, ահագին աղմուկ կը հանեն՝ ինծի քրիզ կու գայ։ 

Խեւ Ուսէփ հայրենադարձութեան կը պատրաստուի. 

- Գորտիկն ու մկրատիկը հե՞տդ պիտի տանիս Հայաստան,- կը հարցնեն։ 

- Հա՛, օր պիտի գայ՝ Հայաստան պիտի վիճին, գլխով զարնեն իրարու՝ դուք հոս պիտի
լսէք,- կը պատասխանէ եղեր։ 

Եկուր ալ մի՛ հաւատար։ 

ԹԱՅԻՍ ԳԱՐԱԳԻՒԹԻՒՔ 

Պարսելոնայի մէջ երկրորդ օրս էր: Զատիկ էր: Երբ պտոյտս կը կազմակերպէի, Զատկին
Պարսելոնա ըլլալու գաղափարը արդէն զիս ոգեւորած էր, բայց հիւանդութեանս պատճառով
առաւօտուն արթնցայ ուժաթափ եւ ուշ: Գոնէ տաքութիւն չունէի: Մէկ օր առաջ տաքութիւնս
արգիլած էր Սուրբ Ընտանիք (Sagrada familia) տաճարը այցելել, բայց այս անգամ պիտի
այցելէի Կաուտիի հմայիչ շէնքերը: Պիտի սկսէի Սակրատա Ֆամիլիայէն ու պիտի իջնէի դէպի
վար: Խոստացած էի Սէիտէին՝ թուրք աղջկան, որուն հետ առջի օր ծանօթացած էի, պիտի
այցելէի աշխատած ճաշարանը: 

Զատկի օրով փողոցները այսչափ պարապ չէի երեւակայած. Հռոմի փողոցները Ծաղկազարդին
անգամ լեցուն էին: Նոյնիսկ յուսացած էի, որ քաղաքին մէջ պիտի տեսնէի Զատկուան
զարդարանքներ, բայց նոյնիսկ ցուցափեղկերը չէին զարդարուած: Միայն կային սիրուն
կողովներ, որոնք շոքոլայէ նապաստակով եւ գունաւոր փետուրներով լեցուն էին: Հասայ
ճաշարան: Սէիտէն ներսն էր: Իրեն հարցուցի. 

– Ինչո՞ւ փողոցները պարապ են Զատկի օրով: 

Ըսաւ որ մեծամասնութիւնը Իտալիա գացած է Զատիկը տօնելու համար: Չեմ գիտեր՝ ճի՞շդ էր
ըսածը, թէ ամէն մարդ դեռ եկեղեցին էր այն պահուն: Սէիտէն հարցուց. 

– Ե՞րբ կը վերադառնաս Աւստրիա: 

– Երեք օր վերջ: – Եթէ կ՚ուզես, վերադառնալէդ առաջ գիշերը միասին կը պտտինք: Քեզի
կարգ մը տեղեր կը ցուցնեմ: Յետոյ քեզ կը ձգեմ հոսթելդ: – Շատ լաւ կ՚ըլլայ, բայց այն
գիշեր հոսթելը պիտի չանցընեմ: Օդանաւը առտուն 7ին է: Օդակայանը պիտի անցընեմ
գիշերը: – Այդպէս բան կ՚ըլլա՞յ: Միասին կը պտտինք, յետոյ քովս կը մնաս: 

Սէիտէն լաւ մէկու մը կը նմանէր: Առաջարկը հետաքրքրական էր, քան օդակայանը քնանալը:
Ընդունեցի: 

Քալեցի դէպի Սակրատա Ֆամիլիա: Ճամբան աման մը ելակ գնեցի, որպէսզի կենսանիւթ առնեմ:
Նոյն բանը Ֆլորանսի մէջ ըրեր էի: Պէտք է որ այն ժամանակ հասկնայի, թէ հինգ պտուղին
կենսանիւթը զիս պիտի չբուժէր: Սակրատա Ֆամիլիայի առջեւի տարածութեան մէկ նստարանին
նստայ, շէնքը դիտեցի: Այն պահուն չուզեցի ուժս վատնել երկար պոչին ետեւը կանգնելով
ներս մտնելու համար: Ատոր փոխարէն նախընտրեցի կարողութիւնս պահել ուրիշ շէնքեր
տեսնելու: Վերադառնալէս ետք համացանցէն տեսայ եկեղեցիին նկարները, եւ խորհեցայ որ
կ՚արժէր այն երկար պոչին կենալ։ 

Կաուտիի միւս շէնքերը պիտի այցելէի, որոնք Քասա Միլա, Քասա Պաթլլօ, Քասա Ամաթլլեր
կը կոչուին: Այս շէնքերը իրարու շատ մօտիկ էին: Կաուտիի շէնքերը եւրոպական ճաշակով
շինուած միւս շէնքերուն չեն նմանիր: Իրենք Պարսելոնային ճաշակը ներկայացնելուն մէջ
եզակի բաժին ունին: 

Կաուտիի ճարտարապետական փորձառութիւնը կը սկսէր փողոցի ելեկտրական ձողերուն
ծրագրաւորմամբ: Յետոյ ան կը ծրագրէ ձեռնոցավաճառի մը ցուցափեղկը եւ ասոր շնորհիւ կը
ծանօթանայ Էվսէպի Կիւէլլի հետ: Ան կը բարեկամանայ Կիւէլլի ընտանիքին հետ եւ
ստեղծագործութիւններ կը կատարէ անոր համար: Այսուհետեւ Կաուտին հեղինակաւոր
ճարտարապետը կը դառնայ Պարսելոնայի: Իր կեանքը ինծի կը յուշէ գրագէտ Այն Ռանտի
հետեւեալ տողերը. «Լաւ փորձառութեան համար երկու բան պէտք է. մեծ մարդ մը՝ մէկ. իսկ
միւսը աւելի հազուագիւտ է. այն որ բաւարար մեծութիւն ունի մեծութիւնը տեսնելու եւ
ատոր մասին արտայայտուելու համար»: Կաուտիին շէնքերը հոյակապ էին, ինծի կը թուէր,
թէ կը պտտէի հեքիաթային աշխարհի մը մէջ: Ճարտարապետութիւնը մտապատկերը իրականութեան
վերածելու փորձն է: Այս շէնքերը տեսնելով խորհեցայ, որ ի՛նչ ձեւով կ՚աշխատէր
Կաուտիին միտքը: Համացանցէն կարդացեր էի, թէ Փարք Կիւէլլ կարելի էր այցելել Կիրակի
ժամը 5էն մինչեւ 8, որ ձրի էր: Ժամը ուշ էր, գրեթէ 8 կ՚ըլլար։ Բայց նորէն ալ ուզեցի
բախտս փորձել: Մթննալ սկսած էր, ու ես կը գտնուէի Փարք Կիւէլլի թաղամասէն հեռու տեղ
մը: Առաջին անգամ Պարսելոնայի մէջ հանրաշարժ նստայ եւ հասայ ուրիշ կայարան մը, բնաւ
գաղափար չունէի, թէ ո՛ւր կը գտնուէի: Կուկըլ քարտէսը ամենամեծ փրկիչս էր: Սկսայ
զառիվերը մագլցիլ: Հեռաձայնս կը ցուցնէր, թէ հասեր էի: Բոլորովին մթագնած էր:
Պաշտօնեայ մը չկար: Երկու երիտասարդ տեսայ ու հարցուցի. 

– Վտանգաւո՞ր է այս ժամուն առանձին պտտիլ: – Ընդհանրապէս բան մը չ՚ըլլար, ըսին ու
ծիծաղեցան: 

Զբօսաշրջիկի մը այս ժամուն ճեմապարտէզ այցելութիւնը տարօրինակ թուած էր անոնց: Ժամը
9 էր եւ Փարք Կիւէլլ մտած էի, առանց պաշտօնեայի մը հարցնելու: Ժամուն ուշ ըլլալը
գիտցայ, քանի որ մութը կը տիրապետէր ու ճեմապարտէզի լուսաւորութիւնը բաւարար չէր:
Հոս այցելելը բոլորովին տարբեր զգացումներու մղած էր զիս: Կը քալէի հեռաձայնիս
լոյսը բացած. Կաուտիին դարձդարձիկ շինութիւնները կը տեսնէի. կը թուէր, թէ կորսուած
էի հեքիաթային սարսափելի աշխարհի մը մէջ: Լսեցի ոտնաձայն ու հանդարտեցայ, երբ տեսայ
կին մը, որ վազքի ելած էր: Հասայ տեղ մը, ուր լուսաւոր էր, եւ Պարսելոնան կրնայի
դիտել վերէն։ Երկինքը դեղին էր ու ծառերուն ստուերները մթնոլորտը բանաստեղծական կը
դարձնէին։ Որոշեցի իջնել փորձանք մը չպատահած: Շատ յոգնած էի: Դարձայ հոսթել: Կը
յուսայի աւելի լաւ արթննալ յաջորդ օր: Սակայն ինչպէ՞ս կրնայի գիտնալ, որ ելակներուն
վրայ յոյս դրած միամիտս ինքզինքս պիտի գտնէի հիւանդանոցի մը մէջ...: 

«Ազգային Ճակատը Փխրուն Չի Կրնար Մնալ» Վիգէն Յովսէփեան 

Հայաստանի եւ Թուրքիոյ միջեւ ծրագրուած երկխօսութեան մասին յայտարարութիւններ եւ
վերլուծումներ են ամէն կողմ: Կարելի չէ այս կարեւորագոյն հանգրուանին, ու այս
կարեւորագոյն նիւթի եւ սպասուող իրադարձութիւններուն մասին որոշ մտորումներ եւ
կարծիքներ չունենալ, հակառակ այն իրողութեան որ շատ մը մանրամասնութիւններ կը
պակսին մեզի՝ մանրամասնութիւններ ի դէպ որոնք կարեւոր են լիարժէք կարծիք ու
կեցուածք կազմելու, եւ որոնց մասին ՀՀ իշխանութիւններու կողմէ բացատրութիւններու
չգոյութիւնը անհանգստութեան, եւ մինչեւ իսկ կասկածներու կ՚առաջնորդեն։ 

Ոեւէ հայ անհատ, իրականութիւններէ եւ քաղաքական գործընթացներէ ընդհանրապէս կտրուած
պէտք է ըլլայ որպէսզի Թուրքիոյ հետ երկխօսութեան միանշանակ կերպով հակառակի։ Եթէ
գտնուած են քաղաքական ուժեր եւ գործիչներ որոնք անցեալին վերապահութիւն ունեցած են
նման երկխօսութեան հանդէպ, իրենց դիրքորոշումը հիմնած են ոչ թէ ըստ էութեան
երկխօսութիւն ունենալուն վրայ, այլ Թուրքիոյ կողմէ առաջադրուած անընդունելի
նախապայմաններուն, ինչպէս նաեւ այդ նախապայմաններուն վրայ գծագրուող երկխօսութեան
օրակարգին ուղղութեամբ։ Վստահ եմ որ այսօր ալ տարբեր չէ պարագան։ 

Սկսինք հաստատելով թէ մեզ բոլորիս պարզ է թէ այս երկխօսութիւնը քաջալերող որեւէ
գերպետութիւն, իր առաջնահերթութիւններուն մէջ չունի Հայաստանի կամ հայութեան
շահերը։ Բնական է որ իրենք իրենց սեփական շահերէն թելադրուած է որ պիտի քաջալերեն
Հայաստանի եւ Թուրքիոյ միջեւ երկխօսութիւնը, ու մինչեւ անգամ բնականոն
յարաբերութիւններու զարգացումը։ Այս իմաստով, անշուշտ որ ակներեւ է թէ նման
երկխօսութեան օրակարգ առաջ կը քշուի միշտ երբ տուեալ պահուն Հայաստանը խոցելի
վիճակի մէջ կը գտնուի։ 2008ին, Սերժ Սարգսեանը հազիւ դուրս եկած էր Մարտ 1ով
բնութագրուող ներքին իրադարձութիւններէն, եւ օդի ու ջրի նման կարիքը ունէր
միջազգային նեցուկի՝ յատկապէս Արեւմուտքի հետ բարեկամական կապերու, երբ այս վերջինը
կը նկատուէր ներքին ընդդիմութեան մօտիկը կամ մինչեւ իսկ հովանաւորը։ Սերժ Սարգսեանի
համար, հնարքը Թուրքիոյ հետ խօսակցութիւններու պատրաստակամութիւնն էր, երբ ան
յընթացս ընդունեց Թուրքիոյ որոշ նախապայմանները որոնք խնդրոյ առարկայ կը դարձնէին
մեր ազգային օրակարգի որոշ երեսներ, յատկապէս Հայոց Ցեղասպանութեան փաստը
քննարկութեան մէջ դնող օրակարգը։ Այդ ժամանակ ականատես եղանք թէ ինչպէս արմատական
ընդդիմութիւնը առաջնորդող Լեւոն Տէր Պետրոսեանը մինչեւ իսկ յայտարարեց
գործունէութեան դադար՝ չի խոչընդոտելու համար ընթացող բանակցութիւնները։ 

Ներկայիս, ՀՀ իշխանութիւնները անգամ մը եւս կը գտնուին յարաբերաբար տկար դիրքերու
վրայ, առաւելաբար Արցախեան 44-օրեայ պատերազմի մէջ Հայաստանի կրած պարտութեան
հետեւանքներուն, ինչպէս նաեւ ՀՀ-ի սահմաններուն վրայ շարունակուող եւ ճգնաժամը
խորացնող Ատրպէյճանական ոտնձգութիւններուն պատճառով։ Առ այդ, պարզ է ուրեմն եւ
ակնկալելի, որ իշխանութիւնները շահագրգռուած ըլլան դիւանագիտական ինչ որ
«յաջողութիւն» ձեռք ձգելու առումով, մանաւանդ եթէ այս գործընթացներուն կապուած են
խոստումներ, առաջարկներ, օժանդակութիւններ։ 

Ի տարբերութիւն 2008-2009ի տիրող իրադրութեանց, այսօրուան միակ դրական երեւոյթը –
եթէ կարելի է այսպէս գնահատել – այն իրողութիւնն է որ տնտեսապէս ջախջախուող
Թուրքիան, իր վրան կը զգայ ԱՄՆի հետ վատթարացած յարաբերութիւններու հետեւանքները,
եւ անմիջական կարիքը ունի միջազգային բեմի վրայ իր համար դրական տեղաշարժերու,
դրական քարոզչութեան։ Այս իսկ իմաստով, եւ իր վրայ ունեցած պարտադրանքներուն
պատճառով, կրնայ ըլլալ որ նախնական փուլերուն ընթացքին Թուրքիան ցոյց տայ
ճկունութիւն, ու անհեթեթ նախապայմաններով հանդէս չգայ, բայց պէտք է միամիտ ըլլալ
համոզուելու համար թէ ան իրեն յատուկ գոռոզութեամբ եւ ակրեսիվութեամբ (հաւանաբար
նաեւ Ատրպէյճանի ճնշման տակ) շատ շուտով նոր նախապայմաններ եւ սպառնալիքներ առաջ
պիտի չքաշէ։ 

ՀՀ իշխանութիւնները լաւ պէտք է հասկնան, թէ կամայ-ակամայ, իրենք այսօր կոչուած են
հայ ազգի համընդհանուր շահերը պաշտպանելու։ Ճիշտ է որ Հայաստանի ոեւէ պաշտօնատար
կամ կառավարութիւն ընտրուած է առաւելաբար հետապնդելու ՀՀ քաղաքացիներու շահերը,
բայց հայկական իրականութեան մէջ կան հարցեր ու բնագաւառներ ուր կարելի չէ բաժնել
Հայաստանի եւ սփիւռքահայութեան շահերը, հակառակ այն իրողութեան որ ՀՀ
իշխանութիւնները ըստ էութեան չեն ստացած սփիւռքահայութեան մանտաթը։ Թուրքիոյ նման
դարաւոր թշնամիի եւ ոճրագործ պետութեան հետ յարաբերութիւններու հարցը համազգային
կարեւորութեան խնդիր է, ազգային շահերու խնդիր է։ Եւ ուրեմն, կարելի չէ սխալիլ
համոզուելու թէ ՀՀ իշխանութիւնները, յատկապէս այս բնագաւառին մէջ, կրնան պաշտպանել
միայն Հայաստանի Հանրապետութեան քաղաքացիներու շահերը՝ վերակենդանացնելով այն
անհեթեթ համոզումը թէ հայութեան պարագային կրնայ գոյութիւն ունենալ պետական եւ
ազգային շահերու միջեւ տարանջատում, երկուութիւն, կամ աւելի վատը՝ հակադրութիւն։
Եթէ նման համոզումի անհեթեթութիւնն ու վտանգը լիովին պարզ չէր 1990-ականներու
իշխանաւորներուն, ապա ուրեմն վերջին երէք տասնամեակներու մեր պատմութեան գլխաւոր
դասը պէտք է եղած ըլլայ այն, թէ Հայաստանի պետական շահերը խարսխուած են հայ ազգային
շահերու վրայ, եւ հայ ազգային շահերը խարսխուած են նոյն ՀՀ պետական շահերը
պաշտպանելու հրամայականին վրայ։ Այսպէս փաստեցին եղելութիւնները, այսպէս փաստեցին
մեր թշնամիներու առած քայլերը, այսպէս կը թելադրեն նաեւ հայ ազգի եւ Հայաստան
աշխարհի ռազմավարական առաջադրանքները։ 

Կը մնայ ակնկալել եւ պահանջել որ ՀՀ իշխանութիւնները չսխալին իրենց
առաջնահերթութիւնները կազմելու ընթացքին, յատկապէս Հայաստան-Թուրքիա
խօսակցութիւններուն մէջ իրենց ընթացքը ճշտելու ժամանակ։ Այստեղ ու յատկապէս այս
համազգային օրակարգի դաշտէն ներս սխալելու ու փորձառական քայլեր առնելու տեղը չէ։
Կան ժամանակաւոր կամ մակերեսային «յաջողութիւններ» որոնք կրնան վերջին հաշուով
աւելի վնասակար ըլլալ, ու խորքային աւելի մեծ հարուած հասցնել ազգին, քան որեւէ
պարտութիւն կամ ձախողութիւն։ 

Հայաստանը թշնամիին դէմ մղուած ճակատամարտի մը ընթացքին պարտութիւն կրեց։ Պէտք է
վստահ ըլլալ որ ճակատամարտի պարտութիւնը աւելի մեծ եւ ընդհանուր պատերազմին մէջ մեզ
պարտութեան չ՚առաջնորդէ, ինչը կրնայ իրականանալ միայն եթէ ազգի շահերը ոտքի տակ
երթան մինչեւ վերջ չկշռադատուած քայլերով։ Այս իսկ իմաստով եւ անմիջապէս, ՀՀ
իշխանութիւնները պէտք է հասկնան թէ Թուրքիոյ հետ խօսակցութիւններու կամ
յարաբերութիւններու բարդ կնճիռը այն նիւթն է որուն շուրջ կարելի չէ լռութեան պատ
բարձրացնել, եւ որուն մասին շատ արագօրէն պէտք է լուսաբանեն հայ ժողովուրդին – ի
Հայաստան եւ ի սփիւռս աշխարհի-, եթէ նկատի ունենան հարցի տարողութիւնը ու պահի
լրջութիւնը։ 

ՀՀ իշխանութիւնները պարտին շատ արագ պարզել իրենց մօտեցումները բոլորիս, եւ պարտին
խօսակցութիւններու մէջ մտնել հայ ազգը կազմաւորող զանազան շերտերու հետ՝ յատկապէս
նաեւ սփիւռքահայութեան հետ, նոյնիսկ եթէ երբեմն նման խօսակցութիւններ բարդ կամ
անհանգիստ կացութիւններու տեղիք պիտի տան։ Երբ խնդիրը Թուրքիոյ կը վերաբերի,
ազգային ճակատը փխրուն չի կրնար մնալ, մանաւանդ անորոշութեան եւ
առաջնահերթութիւններու գծով ստեղծուած մթնոլորտի մէջ, ու մանաւանդ երբ խօսակիցը
շփոթի եւ անորոշութիւններու մէջ կարելիութիւններ պիտի գտնէ։ 

Այս ուղղութեամբ որեւէ ուշացում, խաղ, կամ վրիպում մեզ լաւ տեղ չի կրնար
առաջնորդել, եւ այստեղ բացթողումներու պատասխանատուութիւնը այլեւս թշնամիին կարելի
չէ վերագրել։ 

Հրատարակուած են Գալուստ Կիւլպէնկեան թարգմանական մատենաշարին առաջին երեք գիրքերը

Գալուստ Կիւլպէնկեան թարգմանական մատենաշարի առաջին երեք գիրքերը հրատարակուած են
Հայաստանի մէջ։ Մատենաշարը կը կեդրոնանայ ընկերային գիտութիւններու ու մարդկային
ուսմանց կաեւորագոյն գրականութեան թարգմանութեան վրայ: Առաջին հրատարակուած գիրքն
է՝ Ջորջօ Ագամբէնի «Մնացորդք Աւշուիցի։ Արխիւը եւ վկան» (Quel che resta di
Auschwitz. L՚archivio e il testimone), որ արեւմտահայերէնի թարգմանեց Մարկ
Նշանեան, եւ հրատարակեց Ակտուալ արվեստ-ը։ 1998 թուականին լոյս տեսած այս գիրքը
կ՚ուսումնասիրէ Աւշուիցէն վերապրողներու վկայութիւնները, փիլիսոփայական ու
բարոյագիտական հարցադրումներու դիտանկիւնէն։ 

Մարկ Նշանեան կը բացատրէ միջազգային գրականութեան թարգմանութեան կարեւորութիւնը. 

«Թարգմանելը անհրաժեշտ է քանի մը պատճառներով. նախ պէտք ունինք ծանօթանալու աշխարհի
մէջ կարդացուած, եւ մանաւանդ համալսարաններուն պատերէն ներս կարդացուած գիրքերուն։
Լեզու մը որպէսզի փաստէ ինքն իրեն իր կենդանութիւնը, պէտք է չափուի իրմէ դուրս եղած
երեւոյթներուն, պէտք է չափուի օտարին, պէտք է չափուի ընդհանուր աւելի վերացական
կերպով՝ օտարութեան հետ։ Երկրորդ, թարգմանական աշխատանքը ի վերջոյ որքան նուրբ,
միեւնոյն ժամանակ որքան դժուար աշխատանք մըն է, որովհետեւ կը պահանջէ որ թարգմանիչը
ինքն իր լեզուին սահմանները փորձէ, փորձարկէ եւ ընդլայնէ։ Նաեւ այս թարգմանական
մատենաշարը լաւ առիթ մըն է որպէսզի երկու լեզուները [արեւելահայերէն եւ
արեւմտահայերէն] իրար լսեն, իրարու հանդիպին, կարդան»։ 

Գիրքը հրատարակուած է 2005-ին ֆրանսական Éditions du Seuil-ի կողմէ, եւ
քաղաքականութեան, փիլիսոփայութեան ու գրականութեան մասին է. ան կը միաւորէ այնպիսի
մօտեցումներ եւ գիտակարգեր, որոնք ընդհանրապէս երկխօսութեան մէջ չեն ըլլար: Բադիուի
վերլուծութիւնը մէկ կողմէ հիմնուած է 20-րդ դարու բանաստեղծութեան, թատրոնի եւ
գրականութեան տեսութեան, եւ միւս կողմէ՝ դարու ամբողջատիրական իրողութիւններու հետ
իր ունեցած եզակի հանդիպումներուն վրայ: Բադիուն իմաստալից պատումներ կը փնտռէ,
որոնք սահմանափակուած չեն «տրամաբանութեան» կամ «տրամախոհութեան» հերթական
մօտեցումներով։ 

Գալուստ Կիւլպէնկեան թարգմանական մատենաշարի գլխաւոր նպատակն է կամրջել երկու ափերը
այն վիհին, որ գոյացած է Հայաստանի (ու Սփիւռքի) հայագիր մտաւորականութեան եւ
արեւմտեան աշխարհի ընկերային գիտութիւններու ու մարդկային ուսմանց միջեւ։
Մատենաշարը կազմուած է տասը գիրքերէ որոնցմէ ոչ մէկը ցարդ հայերէնի թարգմանուած է:
Ծրագիրը կ՚իրագործուի Հայաստանի մէջ, Գալուստ Կիւլպէնկեան Հիմնարկութեան կողմէ,
սերտօրէն համագործակցելով ԱՐԻ գրականութեան հիմնարկին հետ։ 

Գրքերը կարելի է գնել Երեւանի բոլոր հիմնական գրախանութներէն, Սփիւռքի քանի մը
գրախանութներէ, եւ ԱՐԻ գրականութեան հիմնարկին միջոցով։ Գալուստ Կիւլպէնկեան
թարգմանական մատենաշարին մասին յաւելեալ տեղեկութիւններ ստանալու համար կարդալ
Բաժանմունքի տնօրէն Ռազմիկ Փանոսեանի յառաջաբանը։ 

Արեւմտահայ մշակոյթն ու լեզուն՝ յառաջադէմ, ստեղծագործ, ինքնատիպ, եւ նորարարութեան
կիզակէտին։ 

Գալուստ Կիւլպէնկեան Հիմնարկութեան Հայկական Բաժանմունքը կը մեկնարկէ նպաստի նոր
ծրագիր մը՝ արդ եւս։ Այս նոր նախաձեռնութեան միջոցով, Բաժանմունքը պիտի սատարէ
արեւմտահայերէնով մշակութային ստեղծագործութեան, ամրապնդելով լեզուի եւ մշակոյթի
միջեւ եղած ներքին ու հարազատ կապը։ 

«Մեծ ուրախութեամբ է որ կը ներկայացնենք այս նոր ու իւրօրինակ ծրագիրը, որ առիթը
պիտի ընծայէ արեւմտահայերէնը գործածելու որպէս ստեղծագործութեան եւ մշակութային
արտադրութեան ժամանակակից լեզու» կ՚ըսէ Բաժանմունքի տնօրէն Ռազմիկ Փանոսեան, «հոս է
որ լեզուն եւ մշակոյթը պիտի շաղկապուին աշխարհին հետ եւ մնան կենսունակ ու
ժամանակակից»։ 

արդ եւս ծրագիրը կը քաջալերէ որեւէ ստեղծագործ կիրարկութիւն, արտայայտութիւն, կամ
ներկայացում՝ ուր լեզուն կարեւորագոյն գործօնն է։ Ծրագիրները կրնան ըլլալ
միջգիտակարգային եւ դիմել արտայայտութեան զանազան միջոցներու, ներառեալ՝
գրականութիւն, երաժշտութիւն, տեսողական արուեստներ եւ նորարար հեռարձակումներ։ 

Արդ, արեւմտահայերէ՛նն է արարումի հիմնական միջոցը։ 

Մշակոյթներ եւ ինքնութիւններ միշտ կը զարգանան ու կը փոփոխուին, յատկապէս սփիւռքեան
իրականութեան մէջ։ Իւրաքանչիւր սերունդ կը ստեղծէ ի՛ր իսկ մշակութային
իրականութիւնը. կը հիմնուի նախորդ իրագործումներու եւ փորձառութիւններու վրայ։
Հիմնարկութիւնը կը փափաքի խթանել զարգացումի, նորոգումի եւ ինքնութեան
(վերա)կերտումի այս հոսանքները, առիթ ընծայելով որ հայ ստեղծագործ միտքեր
արտայայտուին որեւէ ձեւով, իրենց իսկ իրականութիւններուն համապատասխան առընչելի
նիւթերով։ 

Կայ արեւմտահայերէնով ներգործուն եւ ժամանակակից մշակոյթ մը զարգացնելու
անյետաձգելի պահանջքը։ Վտանգուած լեզուի մը կենսունակութիւնը ապահովելու առաջին
նախադրեալը անով մշակոյթ ստեղծելն է. մշակոյթ՝ որ երիտասարդներուն կապուած է եւ
անո՛նց կողմէ կը ստեղծուի։ Հայ լեզուն եւ մշակոյթը չեն կրնար զերծ մնալ միջազգային
հոսանքներէն, մանաւանդ երբ ամեն օր ականատես կ՚ըլլանք համաշխարհային ուժականութեան
յարացոյցերու փոփոխութիւններուն, թեքնաբանական սրընթաց նորութիւններուն,
կենսոլորտային աղէտներուն եւ ինքնութիւններու զարգացման։ Լեզուն ու մշակոյթը
աշխարհին հետ շաղկապելու հրամայականը պիտի մղէ որ անոնք մնան կենսունակ եւ
առընչելի։ 

արդ եւս ծրագիրը պիտի խթանէ ստեղծագործ միտքերը՝ մշակութային արդիականութիւն մը
գոյացնելու եւ արեւմտահայերէնով յղացուած նորաշունչ նախաձեռնութիւններ մշակելու։ 

ԲԱՐԻ ԵԿԱԾ ԷՔ «ԶՆՏՈՒԿ ՄԱՆԿԱՎԱՐԺԱԿԱՆ ԱՂԲԻՒՐՆԵՐ ԱՐԵՒՄՏԱՀԱՅԵՐԷՆՈՎ» ԿԱՅՔԷՋԸ 

Գալուստ Կիւլպէնկեան Հիմնարկութեան Հայկական Բաժանմունքը ուրախութեամբ կը
տեղեկացնէ, որ 16 Հոկտեմբեր 2021 թուականին տեղի պիտի ունենայ Զնտուկ կայքէջին
առցանց ներկայացումը։ 

Զնտուկը (zndoog.com) համացանցային լայնածաւալ շտեմարան մըն է, ուր ընդգրկուած են
աշխարհի չորս ծագերուն ստեղծուած մանկավարժական արեւմտահայերէն աղբիւրներ եւ
գործիքներ։ Կայքէջը կը ներկայացնէ հայերէնի ուսուցման արդիական մեթոտաբանութեամբ
պատրաստուած ծրագիրներ։ 

Համացանցային այս կեդրոնին շնորհիւ՝ մանկավարժներ, ուսուցիչներ եւ ծնողներ,
դպրոցներէն ներս կամ դուրս, իրենց տրամադրութեան տակ պիտի ունենան հարուստ առցանց
վայր մը։ Աւելին՝ Զնտուկը հասանելի պիտի ըլլայ բոլոր անոնց, որոնք պարզապէս
հետաքրքրուած են արեւմտահայերէնով եւ կը ձգտին ծանօթանալ ժամանակակից մանկավարժական
մօտեցումներուն։ 

Զնտուկը կ՚ընդգրկէ համացանցային հայալեզու էջեր, մանկական տեսերիզներ, ձայներիզներ,
շարժապատկերներ, շարժանկարներ, տարբեր տարիքներու համար նախատեսուած ծրագիրներ,
նաեւ՝ գրական ստեղծագործութիւններ, բառարաններ, խաղեր եւ այլ զանազան նիւթեր։
Զնտուկին մէջ կարելի է գտնել ուսուցիչներու համար պատրաստուած գրաւոր եւ
լսատեսողական նոր ուղեցոյցներ, որոնց աջակցութեամբ ուսուցիչները կրնան դիւրութեամբ
ըմբռնել ծրագիրներու կիրառութեան հանգրուանները եւ հիմնական մօտեցումները։ 

Մանկավարժական որոշ սկզբունքներու վրայ հիմնուելով ստեղծուած է Զնտուկը։ 

Լեզուն իր ամբողջութեամբ ընդգրկուած է իբրեւ ապրող, շնչող, ինքզինք զարգացնող,
աշխարհին հետ զուգահեռ յառաջացող միջոց, վայր եւ եղանակ: Կայքէջը կ՚որդեգրէ
երեխայակեդրոն եւ ուսանողակեդրոն մօտեցում մը։ Զնտուկը միշտ պատրաստ է իր
բովանդակութիւնը ընդլայնելու։ Հետեւաբար, Զնտուկին դռները բաց են իր սկզբունքներուն
համապատասխանող այլ լեզուական աղբիւրներու։ 

Զնտուկի առցանց ներկայացման ընթացքին կլոր սեղանը պիտի վարէ Գալուստ Կիւլպէնկեան
Հիմնարկութեան Հայկական Բաժանմունքի տնօրէն դոկտ. Ռազմիկ Փանոսեանը։ Զրոյցի
ընթացքին խօսք պիտի առնեն Բաժանմունքին արեւմտահայերէնի զարգացման պատասխանատուն,
դպրոցներու եւ կրթական ծրագիրներու աւագ վարիչ Անի Կարմիրեան (Լիզպոն, Փորթուկալ),
գրող ու Ինալքոյի հայկական գրականութեան դասախօս Քրիստիան Բատիկեան (Փարիզ,
Ֆրանսա), Ամերիկայի Արեւելեան Թեմի Ազգային Առաջնորդարանի Ուսումնական Խորհուրդի
վարիչ տնօրէն Մարի Կիւլիւմեան (Նիւ Եորք, ԱՄՆ), Հայ Կապոյտ Խաչի Զաւարեան Ազգային
վարժարանի տնօրէն Հայկանուշ Մինասեան (Աթէնք, Յունաստան), Սուրբ Մեսրոպ-Արապեան
վարժարանի հայերէնի ուսուցիչ եւ համադրող Նորա Սարաֆեան Թաշճեան (Ալֆորվիլ, Ֆրանսա)
եւ ՀԲԸՄ Ալեք Մանուկեան վարժարանի հայերէնի ուսուցիչ Նանոր Սարգիս (Մոնթրէալ,
Քանատա)։ 

Ներկայացումը տեղի պիտի ունենայ Լիզպոնի ժամով 20:00-ին։ Կարելի է միանալ հետեւեալ
յղումով՝ «ԶՆՏՈՒԿ մանկավարժական աղբիւրներ արեւմտահայերէնով» կայքէջի ներկայացում
https://us02web.zoom.us/j/87386495798 

Գալուստ Կիւլպէնկեան Հիմնարկութեան Հայկական Բաժանմունքի մանկավարժական եւ
ուսուցողական բազմապիսի նախաձեռնութիւններուն նորագոյնն է Զնտուկը: Իր ծաւալուն եւ
շարունակ ընդլայնող պարունակութեամբ, կայքէջը խթան պիտի հանդիսանայ արեւմտահայերէնի
ուսուցման, զարգացման եւ ամրապնդման։ 

«ԵՐԴԻՔ»՝ ԱՐԵՒՄՏԱՀԱՅԵՐԷՆ ՆՈՐ ՄԱՆԿԱՊԱՏԱՆԵԿԱՆ ԱՌՑԱՆՑ ՅԱՅՏԱԳԻՐ 

Արեւմտահայերէնով նոր, բարձրորակ ստեղծարար յայտագիր մը ճամբայ ելաւ երեխաներու
համար։ Զուարթ, սրամիտ եւ մանկավարժական մօտեցումով յղացուած այս առցանց
տեսերիզները կարելի է գտնել «Երդիք»ի կայքէջին վրայ (www.yertik.com) կամ ԵուԹիւպով
(Երդիք - YouTube)։ 

Երգերու, պատմութիւններու եւ խաղերու ընդմէջէն, խամաճիկներու, հանելուկներու եւ
կարճ թատերախաղիկներու միջոցաւ, «Երդիք»ը զուարճալի եւ հանգիստ միջավայր մը կը
ստեղծէ, ուր մինչեւ 12 տարեկան երեխաներ եւ պատանիներ կրնան զուարճանալ ու միեւնոյն
ժամանակ՝ իրենց հաղորդակցական ունակութիւնները զարգացնել։ Նոր բառապաշար կ՚ամբարեն,
արեւմտահայերէն կը սորվին կամ իրենց ունեցած գիտութիւնը կը բարելաւեն, եւ ամենէն
կարեւորը՝ Սփիւռքի մէջ իրենց առօրեայ կեանքին մաս կազմող լեզուով նոր ու
հետաքրքրական աշխարհ մը կը բացայայտեն։ «Երդիք»ը շաբաթական երկու տեսերիզներ
կ՚արտադրէ։ «Ակուլ Տուկուլ»ը երկուքէն վեց տարեկաններու համար է։ Նոյնիսկ հայախօս
չեղող երեխաները կրնան դիտել եւ հետեւիլ յայտագրին։ Յատուկ կերպարներու պիտի
ծանօթանան հոն, առիթ տալով որ իրենց լսողական, տեսողական ունակութիւնները զարգանան,
ու ասոնց հետ՝ իրենց ստեղծարար կարողութիւնները եւ իրենց յիշողութիւնը։ 

«Ալնիս Բալնիս»ը եօթէն տասներկու տարեկաններու համար է։ Յայտագիրը կ՚ընդգրկէ
առօրեայէն քաղուած տարբեր նիւթեր, երեխաներուն եւ պատանիներուն առիթ տալով որ
բարելաւեն հայերէնով հաղորդակցելու իրենց կարողութիւնը ու զարգացնեն իրենց
վերլուծական ունակութիւնները։ Այս տեսերիզներուն միջոցաւ՝ նոր գաղափարներ կը ծագին,
նոր բառամթերքով տարբեր նիւթեր կ՚արծարծուին։ Յայտագիրը երեխաները կը քաջալերէ
որպէսզի իրենց հետաքրքրութիւնը խորացնեն եւ «ինչո՞ւ»ն ու «ինչպէ՞ս»ը հետապնդեն։ 

«Երդիք»ը նոր յայտագիր մըն է, հովանաւորուած՝ Գալուստ Կիւլպէնկեան Հիմնարկութեան
Հայկական Բաժանմունքին կողմէ։ Եօթը երիտասարդներ, Հիմնարկութեան նախաձեռնութեամբ
գործադրուող լեզուական իւրացումի «Զարմանազան» ծրագիրէն ներշնչուած, յանձն առած են
յայտագրին ստեղծարար բովանդակութեան պատրաստութիւնը։ «Երդիք»ի այդ խմբակին
մասնակիցներն են՝ Սեւանա Չագրեան, Վահան Քերովբեան, Գայիանէ Կավրիլօֆ, Հրայր
Գալեմքէրեան, Անոյշ Մխսեան, Վահագն Քէշիշեան եւ Ծաւի Պիլալեան։ 

Ծնողներ եւ դաստիարակներ կրնան հաւասարապէս գործածել «Երդիք»ին կայքէջը, ու այդ
ձեւով արեւմտահայերէնը հնչեցնել իրենց երդիքներուն տակ։ Զուարճալի զբաղումներով,
բոլորին տրամադրելի եւ մուտքը ազատ «Ակուլ Տուկուլ»ը եւ «Ալնիս Բալնիս»ը հաճելի
միջավայր մը կը ստեղծեն բոլորին համար։ 

Արեւմտահայերէնը նորարար թեքնաբանութեան կիզակէտին 

Գալուստ Կիւլպէնկեան Հիմնարկութեան Հայկական Բաժանմունքը ուրախ է յայտարարելու որ
Արեւմտահայերէնի Ծառադարանը (Treebank) թողարկուեցաւ 15 Մայիս 2021ին եւ այժմ առկայ
է Universal Dependencies Consortiumին մէջ։ Ծառադարանները անհրաժեշտ գործիքներ են
լեզուի մը կենսունակութիւնը ապահովելու համար. անոնք կ՚երաշխաւորեն որ
լեզուաբանական եւ թեքնաբանական գիտութիւններու ոլորտներուն մէջ լեզուն քայլ պահէ
արդի զարգացումներուն հետ։ Ծառադարաններու շնորհիւ, համակարգչային ծրագիրներ կը
«մարզուին» որպէսզի ճանչնան նախադասութեան մը քերականական եւ լեզուական տարբեր
տարրերը. այսինքն՝ ծրագիրը կը ճանչնայ բայը, գոյականը, առոգանութեան եւ
կէտադրութեան նշանները եւ աւելին։ Ծառադարանները քերականական մանրամասն
ծանօթագրութիւններով օժտուած նախադասութիւններու շտեմարաններ են: 

Ծառադարանները կենսական դեր կը խաղան լեզուաբանական ժամանակակից մշակումի
համակարգերու մէջ: Բաժանմունքի տնօրէն Ռազմիկ Փանոսեան կը բացատրէ՝ «որպէսզի լեզու
մը ուղղագրութիւն եւ քերականութիւն սրբագրելու գործիքներ ունենայ, կամ մեքենայական
թարգմանութեան հնարաւորութիւնը իրականացնէ, այդ լեզուն պէտք է Ծառադարան մը
ունենայ։ Ուրախ ենք որ Հիմնարկութիւնը կենսական դեր խաղաց այս ժամանակակից գործիքը
ի սպաս դնելու անոնց որոնք կը փափաքին լեզուի եւ արհեստագիտութեան ոլորտին մէջ
աշխատիլ»։ 

Universal Dependencies ծրագիր մըն է որ տարբեր լեզուներու համար միջլեզուական
հասարակաց Ծառադարաններ կը մշակէ, որուն այժմ մաս կը կազմեն թէ՛ արեւելահայերէնը,
եւ թէ՛ արեւմտահայերէնը։ Այս ծրագիրը այլազան լեզուներու հասարակաց
շարահիւսութիւնները կը ճանչնայ եւ կը ծանօթագրէ, արտօնելով նաեւ լեզուական
իւրայատկութիւններու ծանօթագրութիւնները։ 

Այս նոր Ծառադարանը մշակած է ArmTDP խումբը, համաղեկավարութեամբ՝ Մարատ
Եաւրումեանին (Երեւանի Պետական Համալսարան) եւ Հրանդ Խաչատրեանին («ԵրեւանԷՆ
YerevaNN» հետազօտական կեդրոն), եւ հիմնուած է «Հայերէնի շարահիւսական ծառերու UD
դարան»ի արեւմտահայերէնի բաժինին վրայ։ Արեւմտահայերէնի Ծառադարանը կ՚աւելնայ 114
տարբեր լեզուներով 202 ծառադարաններուն շարքին։ 

Ծառադարանը ամբողջութեամբ նոր պատրաստուած է, եւ ուրեմն Բնական Լեզուի Մշակում-ի
ոլորտին մէջ արեւմտահայերէնի համար ստեղծուող որեւէ գործիքի հիմքը կրնայ
հանդիսանալ։ 2021ի աւարտին, պիտի թողարկուի Ծառադարանին թարմացուած եւ ընդլայնուած
տարբերակը։ 

Արեւմտահայերէնի Ծառադարանը այժմ կը պարունակէ 1780 նախադասութիւն եւ 7.5 միլիոն
բառ. հիմնուած է 50 հեղինակներու 110 գործերուն վրայ, գրուած 1895էն 2010ի միջեւ:
Զանազան գրական աշխատութիւններ ընդգրկուած են՝ վիպագրութիւն, նամակագրութիւն,
ճամփորդական օրագրութիւն, քաղաքական եւ գրական դասախօսութիւններ ու ճառեր,
յուշագրութիւն եւ աւելին։ Ան կ՚օգտուի Հայաստանի Ամերիկեան համալսարանի Հայ
մատենագրութեան թուանշային գրադարանի շտեմարանէն։ 

Արեւմտահայերէնի Ծառադարանը, եւ իր շնորհիւ մշակուած բոլոր Բնական Լեզուի Մշակում-ի
գործիքները անհրաժեշտ են որպէսզի լեզուն օժտուի նորարար միջոցներով, եւ քայլ պահէ
թեքնաբանական առաջընթացի արդի մակարդակին հետ։ 

ԳԱԼՈՒՍՏ ԿԻՒԼՊԷՆԿԵԱՆ ՀԻՄՆԱՐԿՈՒԹԻՒՆԸ ՆԵՑՈՒԿ ԿԸ ԿԱՆԳՆԻ ԼԻԲԱՆԱՆԻ ՄԷՋ ՈՒՍՈՒՑԻՉՆԵՐՈՒ
ՎԵՐԱՈՐԱԿԱՒՈՐՄԱՆ ԾՐԱԳՐԻՆ 

Գալուստ Կիւլպէնկեան Հիմնարկութեան հայկական բաժանմունքը Լիբանանի մէջ ուսուցչական
վերաորակաւորման նոր ծրագիր մը նախաձեռնած է։ Լիբանանի Ամերիկեան Համալսարանին
(LAU) հետ գործակցաբար, Հիմնարկութիւնը նեցուկ կը կանգնի հայկական դպրոցներուն մէջ
հայերէնով դասաւանդող ուսուցիչներու յատկացուած վերաորակաւորման ծրագրին։ 2019ին
Հիմնարկութիւնը Լիբանանի համար նախատեսուած համընդհանուր ռազմավարութիւն մը մշակած
էր, կիզակէտ ունենալով՝ դպրոցները, դաստիարակչական զարգացումը եւ հայերէնի
ամրապնդումը։ Այդ ռազմավարութեան կարեւոր բաղադրիչներէն մէկն է ուսուցիչներու
ուղղուած յատուկ ծրագրի մը անհրաժեշտութիւնը, քաջալերելու համար նորարար
մանկավարժական մօտեցումներն ու քննադատական մտածողութիւնը։ 

Յայտագիրը պատրաստուած է Լիբանանի Ամերիկեան Համալսարանի կրթական բաժանմունքին
կողմէ եւ պիտի ընդգրկէ երկու տարուան վրայ երկարող դասընթացք մը, տեսական եւ
գործնական բաղադրիչներով։ Դասաւանդուելիք նիւթերէն կարելի է նշել հետեւեալները՝
դասաւանդման եղանակներ, մանկավարժական տեսաբանութիւն, մանկական հոգեբանութիւն,
յատուկ կրթութիւն եւ ուսումնառութեան ընթացքի գնահատում։ Ծրագիրը նաեւ կը բովանդակէ
ծաւալուն կիրառական բաժին մը, որ պիտի քաջալերէ ուսուցիչները, որպէսզի իրենց
նորայայտ գիտութիւնը կիրարկեն դասարաններէն ներս։ 

«Ուսուցիչներուն կատարած հերոսական աշխատանքը չի բաւեր գովաբանել», կ՚ըսէ Ռազմիկ
Փանոսեան, Հայկական բաժանմունքի տնօրէնը։ «Պէտք է իրենց անհրաժեշտ հմտութիւն եւ
մանկավարժական գիտելիքներ հայթայթել, որպէսզի իրենց կարգին ներգրաւեն աշակերտները՝
քայլ պահելով 21-րդ դարու մանկավարժական պարտադրանքներուն հետ»։ 

Ու կ՚աւելցնէ. 

«Լիբանանի Ամերիկեան Համալսարանի ծրագիրը վճռական քայլ մըն է այդ ուղղութեամբ.
գալիք սերունդներուն հայերէն դասաւանդելու իրենց կարողութիւնը զարգացնելով,
ուսուցիչները պիտի քաջալերեն աշակերտները, որպէսզի արեւմտահայերէնով մտածեն,
հաղորդակցին, յայտնաբերեն իրենց տաղանդը ու ստեղծագործեն»։ 

Վերաորակաւորման ծրագիրը պիտի սկսի 2021ի աշնան։ Պիտի ըլլայ անվճար, բայց
նախատեսուած մասնակիցներու թիւը սահմանափակ է։ Հետաքրքրուող ուսուցիչները պէտք է
դիմեն ուղղակի Լիբանանի Ամերիկեան Համալսարանին։ Ընթացքը յաջողութեամբ աւարտողները
համալսարանէն պիտի ստանան համապատասխան վկայական մը։ Դասընթացքի աւարտին,
ուսուցիչներուն ուղղուած գրքոյկ մը պիտի հրատարակուի, հայերէն եւ անգլերէն
լեզուներով։ Ուսուցիչներու վերաորակաւորման այս ծրագիրը Լիբանանի մէջ Գալուստ
Կիւլպէնկեան Հիմնարկութեան ներդրումին գլխաւոր բաղադրիչներէն մէկն է, այլ
նախաձեռնութիւններու կողքին։ Հիմնարկութիւնը նաեւ տրամադրած է նիւթական նպաստ եւ
համակարգչային գործիքներ՝ ուղղակի դպրոցներուն, հայերէնով նորարար մշակոյթ
քաջալերող մրցանակներ, մարդասիրական օժանդակութիւն, յատուկ կրթութեան ուղղուած
օգնութիւն, համալսարանական կրթաթոշակներ, մանկավարժական կամ լեզուական զանազան
նախաձեռնութիւններու յատկացումներ։ 

Փոքր տարիքէս սիրած եմ գիրք գնել: Գրախանութներ եւ գիրքերու ցուցահանդէսներ
այցելելը ինծի համար ոչ միայն նախասիրութիւն, այլ նաեւ հաճոյք եղած է: Ինչպէս
գեղեցիկ սեռը կը սիրէ այցելել՝ թէկուզ միմիայն դիտելու համար, հագուստ-կապուստի
խանութներ, ես ալ յաճախ կ՚այցելեմ գրախանութներ, նոյնիսկ եթէ ոչինչ պիտի գնեմ: Կը
դիտեմ գիրքերը, կը հետաքրքրուիմ նոր հրատարակութիւններով եւ ինչպէս ժողովրդական
խօսքը կ՚ըսէ, կը պատահի որ նոյնիսկ ոտքի վրայ մէկ-երկու էջ կարդամ ուշադրութիւնս
գրաւած գիրքէն: Գրախանութներու յաճախորդները իմ նման «խենթեր» են, մանաւանդ այս
օրերուն, թուայնացման այս դարաշրջանին: Գրախանութներու այցելութեան ընթացքին
ծանօթացած եմ հետաքրքրական անձնաւորութիւններու, եւ նաեւ որոշ պարագաներու
բարեկամութիւն ստեղծուած է վաճառողներուն կամ գրախանութի տիրոջ հետ եւ յաճախ
ունեցած ենք երկար եւ հաճելի զրոյցներ, գիրքերու աշխարհէն սկսեալ մինչեւ
հայաստանեան իրադարձութիւնները: 

Գրախանութ այցելելու այս սովորութիւնս շարունակուեցաւ նաեւ Հայաստան վերադառնալէս
ետք: Երեւանի նախասիրած գրախանութներս են Մաշտոցի եւ Երիտասարդականի գետնանցումին
մէջ գտնուող պուքինիստ խանութները, երբեմն ալ կանգ կ՚առնեմ փողոցները հին գիրքեր
վաճառքի դրած սեղանիկներու առջեւ։ 

Քանի մը օր առաջ, սովորութեանս համաձայն Երիտասարդականի գրախանութն էի եւ կը նայէի
թէ ինչ նոր հրատարակութիւններ կան: Ինձմէ քանի մը քայլ հեռաւորութեան վրայ կանգնած
էին 15-17 տարեկան չորս պատանի-պարմանուհիներ: Ակամայ կը լսէի իրենց խօսակցութիւնը։

Քիչ մը անակնկալ էր ինծի համար իրենց խօսակցութեան նիւթը: Կը խօսէին հայ
գրականութենէն, եւ ոչ միայն կը խօսէին այլեւ կը քննարկէին: Հիմնական նիւթը այն էր
թէ ո՞վ աւելի ժողովուրդի սրտի բանաստեղծն է, Պարոյր Սեւա՞կը թէ՞ Համօ Սահեանը: Ըստ
երեւոյթին լաւ ծանօթ էին մեր այս հռչակաւոր երկու գրողներու բանաստեղծութիւններուն:
Յաճախ մէկը կամ միւսը մէջբերումներ կ՚ընէր անոնց ոտանաւորներէն եւ իւրաքանչիւրը
հիմնաւոր կերպով կը պաշտպանէր իր տեսակէտը: Անոնցմէ երկուքը կը պնդէին թէ Սեւակը ոչ
միայն հայկական իրականութեան այլեւ համամարդկային թեմաներ շօշափող բանաստեղծ է, իսկ
միւս երկուքը ընդունելով հանդերձ Սեւակի բանաստեղծական մեծութիւնը, կը շեշտէին թէ
Սահեանը իր պարզունակ բանաստեղծութիւններով փիլիսոփայ բանաստեղծ է եւ իր ոճը աւելի
ընկալելի եւ հաղորդական է: 

Թէ ինչ եզրակացութեան հասան, այդպէս ալ չիմացայ: Անոնք նոյն եռանդով զրուցելով
դուրս եկան գրախանութէն: 

Ինծի համար անակնկալն ու ուրախալին այն չէր որ նման նիւթի մը քննարկումին ականատես
կը դառնայի, այլ այդ քննարկումը կատարողներուն տարիքն էր: Տակաւին հազիւ
երիտասարդութեան սեմին հասած, քանի մը պատանիներ ոչ միայն ծանօթ էին կամ պարզապէս
կարդացած են մեր գրողներուն գործերը, այլեւ լաւապէս հասկցած, ընկալած եւ կը
տիրապետէին անոնց գրութիւններուն: 

Զրոյցի ամբողջ տեւողութեան ուշադրութիւն ըրի նաեւ անոնց բառամթերքին: Յուրախութիւն,
ըսեմ, որ գրեթէ օտար բառ չլսեցի անոնց բերնէն: 

Չեմ գիտեր նմանօրինակ քանի պատանիներ կարելի է գտնել մեր հայկական իրականութեան
մէջ, բայց վստահ եմ որ անոնց թիւը շատ-շատ քիչ է: Այսօրուայ կեանքի պայմաններուն
մէջ, երբ մեր շուրջբոլորը համատարած «ընկղմած» են հեռախօսի եւ ընկերային ցանցերու
մէջ, երբ մարդիկ փողոցը քալած ժամանակ, երթուղայինին մէջ եւ քիչ մը ամէն տեղ դարձած
են այդ փոքրիկ գործիքին գերին, այնքան մը որ իրենք զիրենք զրկած են շրջապատը դիտելէ
եւ բնութեան գեղեցկութիւնը վայելելէ, տեսնել հայ պատանիներ, որոնք հոսանքն ի վեր կը
թիավարեն, հարազատ եւ հաղորդակից մնալով հայ գիրքին, հայ գրականութեան եւ
ընդհանրապէս հայ մշակոյթին, պարզապէս կը հրճուի հոգիդ, հայ հպարտութիւնդ կ՚առինքնէ
էութիւնդ եւ կը համոզուիս որ այդ ժողովուրդը գիրով, գրականութեամբ եւ մշակոյթով
ապրող եւ շնչող ժողովուրդ է։ 

Ես վստահ եմ որ այդ չորս պատանի-պարմանուհիները պիտի շարունակեն իրենց այս ընթացքը,
հայ գրականութիւնը պիտի մնայ իրենց հետաքրքրութիւններուն գլխաւոր կիզակէտը, պիտի
սնուին եւ ապագային սնուցանեն նաեւ ուրիշներուն: Հայաստանի մէջ կան գրասէրներու եւ
գրքասէրներու տարբեր խմբակցութիւններ, որոնք երբեմն գրական երեկոներ կը
կազմակերպեն, գիրքերու քննարկումներ կը կատարեն, հայ թէ օտար գրողներու
գրականութենէն ընթերցումներ կ՚ընեն եւ այլն: Չեմ գիտեր անոնց տարիքային աստիճանը
որքան է, բայց հաստատ նորահաս երիտասարդներու թիւը շատ քիչ է անոնց մօտ: Նման
երիտասարդներով պէտք է հետաքրքրուիլ, ներառել նման խումբերու մէջ, «տիրութիւն» ընել
անոնց: Անոնք շատ բան ունին սորվելիք երէց ընթերցասէրներէն, բայց նաեւ շատ բան
ունին բերելիք իբրեւ նոր մտածողութիւն, արդի ժամանակներու երիտասարդներու գրական
ճաշակն ու ակնկալութիւնը լսելի դարձնելու: 

Անցնող իւրաքանչիւր օրուան հետ նորանոր անձնաւորութիւններ կը բացայայտեմ որոնք
արդէն հաստատուած են Հայաստան, եւ այս փաստը կ՚ուրախացնէ զիս եւ խրախուսիչ է բոլոր
անոնց համար, որոնք կը ծրագրեն մշտական բնակութիւն հաստատել այստեղ: 

Լիբանանահայութեան երաժշտասէր հասարակութեան համար ծանօթ անուն է Մանուկ Մինասեանը:
Հաւանաբար ան այնքան հռչակ չէ ունեցած այլ երգիչներու նման պարզ այն պատճառով, որ
շուկայական եւ աժան երգարուեստի ետեւէ չէ ինկած, այլ առաջին օրէն երգած է եւ կը
շարունակէ երգել մաքուր եւ անաղարտ հայերէն, հեռու ռապիզ կամ թրքաոճ երաժշտութենէ:

Անձնապէս ծանօթ չէի Մանուկին, բայց ֆէյսպուքի վրայ ընկերներ ենք եւ այդտեղէն ալ
հասկցած էի թէ ժամանակէ մը ի վեր հաստատուած է Հայաստան, թէեւ չէի գիտեր թէ ինչ
գործով կը զբաղի ներկայիս հայրենիքի մէջ: Շուրջ երկու շաբաթ առաջ անակնկալի եկայ,
երբ Մանուկը ֆէյսպուքի վրայ նկարներ տեղադրած էր, ուր կ՚երեւէր թէ կը զբաղի
հողագործութեամբ: Իր այս հայրենանուէր արարքը հետաքրքրութիւնս շարժեց եւ գրեցի իրեն
թէ կ՚ուզէի անպայման հետը խօսիլ եւ տեսնել զինք: Նոյն օրը երեկոյեան հեռաձայնեց
ինծի եւ հանդիպումի վայրն ու թուականը ճշդեցինք: 

Լիբանանահայու մը սուրճի խանութը հանդիպեցանք։ Նախապէս քանի մը վայրկեաններու
հեռախօսազրոյցը կարծես որոշակի մտերմութիւն մը ստեղծած էր մեր միջեւ: Մանուկը պարզ,
համեստ, անմիջական եւ սրտաբաց անձնաւորութիւն է: 

Մանուկին առաջին անգամ տեսած եմ 1986 կամ 87 թուականին լիբանանեան հեռատեսիլէ մը,
հայկական Ս. Ծնունդի նուիրուած յայտագիրի մը ընդմէջէն: Ատկէ ետք Լիբանան սփռուող
Վանայ Ձայն ռատիոկայանէն քանի մը անգամ լսած եմ իր երգերը: 

Գաւաթ մը սուրճի շուրջ մեր հանդիպումը անցաւ բաւական ջերմ եւ հարազատ մթնոլորտի
մէջ: 

Նախ ան պատմեց թէ ինչպէս առած է իր առաջին քայլերը երգարուեստի մարզին մէջ: Ան
շնորհակալութեամբ յիշեց թէ Վանայ Ձայն ռատիոկայանի տնօրէնութիւնն ու
պատասխանատուները նեցուկ կանգնած եւ քաջալերած են զինք իբրեւ անաղարտ հայերէն
երգող: Պատմեց թէ ինչպէս քանի մը առիթներով հանդիպումներ ունեցած է Թաթուլ
Այնէճեանի սթիւտիոյին մէջ Թաթուլի, Սեդրակ Էսմերեանի, նկարիչ Զօհրապ Քէշիշեանի եւ
արուեստի այլ ներկայացուցիչներու հետ: Պատմեց թէ երգած է արեւմտահայերէնով երկու
երգ, մէկը Ս. Էսմերեանի իսկ միւսը Թ. Այնէճեանի հեղինակութեամբ: Արժէ այստեղ նշել
Թաթուլի հեղինակած երգի մասին: Ան գրած է բանաստեղծութիւն մը յատուկ Մանուկի
երգացանկի համար, որ եղած է անոր կարապի երգը: Բանաստեղծութեան վերջին տունը
երաժշտութեան յարմարցնելու համար տուած են Թաթուլին զայն վերափոխելու:
Սրբագրութիւնը կատարելէն քանի մը ժամ ետք ան մահացած է: 

Ապա պատմեց թէ շուրջ երկուքուկէս տարի առաջ եկած է Հայաստան քանի մը երգիչներու հետ
ձայնագրութեան ծրագիրներով: Այստեղ հաստատուելու հեռանկարը միշտ ալ եղած է իր
միտքին մէջ, բայց այդ օրերուն տակաւին որոշում չէ ունեցած: Հանգամանքներու բերումով
մնացեր է այստեղ: Առաջին ամիսները բաւական դժուար եղած են: Երգարուեստի շուկան
այստեղ գերյագեցած է եւ հնարաւոր չէր այդ մարզին մէջ աշխատանք ճարել եւ
«տեղաւորուիլ»: Ան փորձած է նաեւ իր արհեստին՝ ոսկերչութեան մէջ աշխատանք գտնել եւ
չէ յաջողած: Քանի մը ամիս սպասումներու եւ փնտռտուքներէ ետք, Քասախ գիւղը ապրող
ընկերոջ մօտ սկսած է զբաղիլ հողամշակութեամբ: 

Բնականաբար առաջին ամիսները եղած են սորվելու, փորձելու ծանր շրջան: Քաղաքաբնակ
ըլլալով, գրեթէ անծանօթ գիւղատնտեսական աշխատանքներուն, ան յամառօրէն ճիգ թափած է
ստեղծելու իր գործը եւ իր անկիւնը: Շատ կարճ ժամանակ ետք սկսած է սիրել հողը,
հողագործութիւնը: Եռանդով նկարագրեց թէ ինչպէս առաջին տարին փոքր տարածքի վրայ
ցանած է սխտոր, լոլիկ, վարունգ, սմբուկ եւ այլն: Այս տարի արդէն ցանքի տարածքը
մեծցուցած է եւ նպատակադրած է յառաջիկայ տարի ա՛լ աւելի մեծ տարածքի վրայ աշխատիլ
եւ ցանել: Առայժմ գոհ է արդիւնքէն եւ լաւատես է ապագային համար: Նշեց որ տեղի
բնակիչները զարմանքով, հիացումով եւ երբեմն ալ թաքուն նախանձով կը դիտեն, թէ ինչպէս
սփիւռքահայ երգիչ մը ձգած ամէն ինչ, եկած է Հայաստան եւ կը զբաղի հողագործութեամբ:

Մանուկը ունի քաղաքական իր համոզումներն ու աշխարհայեացքը: Ան կ՚ըսէ թէ հայրենիքը
պահելու համար պէտք է ապրիլ հողին վրայ, տէր ըլլալ անոր, վերաբնակեցնել եւ
զարգացնել գիւղերը, որպէսզի հարեւան-թշնամին պատրուակ չունենայ գալու եւ տիրանալու
մեր հողերուն: «Հայրենասիրութիւնը բաժակաճառերով չըլլար, այլ հողին վրայ ապրելով եւ
այդ հողը ապրեցնելով», կ՚եզրափակէ Մանուկ: 

Իր ընտրած նշանաբանը լաւագոյնս կը բնորոշէ անոր հողին կապուածութեան աստիճանը: Ան
իր ֆէյսպուքի էջին վրայ դրած է ֆրանսահայ նշանաւոր գրող Շահան Շահնուրի «Նահանջը
Առանց Երգի» գիրքէն առնուած հետեւեալ խօսքը. 

«Ճահիճները չորցնենք, ակօսներ բանանք...»: 

ԳԷՈՐԳ ԹՈՐՈՅԵԱՆ 

Քանի մը օր առաջ անակնկալ հեռաձայն մը ստացայ հին ընկերոջմէ մը: Յարութ Ադամեանն
էր: Անոր հետ իմ ծանօթութիւնս կուգայ Լիբանանէն: Շուրջ երեսունհինգ տարի առաջ
երկուքս ալ երիտասարդականի անդամ էինք: Ճիշդ է որ մտերիմ ընկերներ չէինք, բայց եւ
այնպէս որոշ հարազատութիւն մը ստեղծուած էր: Հաւանաբար այդ մէկը կուգար գաղափարական
նոյն դպրոցին եւ նոյն միջավայրին մէջ հասակ առնելու մթնոլորտէն: 

Հանգիստ բնաւորութեան տէր, աշխատասէր ու նուիրեալ տղայ մըն է ան: Արցախեան
շարժումը, ինչպէս մեր սերունդի շատ ու շատ երիտասարդներու, այնպէս ալ անոր համար
եղաւ ներշնչանքի եւ նորովի նուիրումի ասպարէզ: 1997ին Յարութը հաստատուեցաւ Արցախ,
երբ տակաւին Արցախը նոր սկսած էր յառնիլ յաղթանակած պատերազմի արհաւիրքէն։ Երբ
տակաւին սփիւռքահայութիւնը կասկածանքով եւ թերահաւատութեամբ կը նայէր նորանկախ մեր
հայրենիքին, ահա ճիշդ այդ օրերուն Յարութը որոշեց հաստատուիլ Արցախ եւ իր կեանքը
շարունակել հայրենիքի այդ հատուածին մէջ: 

Փոքր տարիքէն հետեւած ըլլալով մարտարուեստի եւ մասնագիտանալով այդ ոլորտին մէջ,
Յարութը Արցախի մէջ կը հիմնէ մարտարուեստի դպրոց մը, որ մինչեւ այսօր ալ կը
շարունակէ գործել եւ ունի աւելի քան 600 աշակերտ-մարզիկներ, որոնք կը մասնակցին
միջազգային տարբեր մրցաշարքերու եւ կ՚արձանագրեն պատուաբեր արդիւնքներ: 

Հայրենի հողին վրայ հաստատման զուգահեռ, Յարութը կը կազմէ նաեւ իր ընտանեկան
երջանիկ բոյնը, ուր հայկականութեան շունչը եւ հայրենիքի հանդէպ սէրը կը մնայ
գերակշռող: 

Հանգամանքներու բերումով տասը տարի ետք, 2007 թուականին ան ընտանիքով կը վերադառնայ
Լիբանան, սակայն միշտ ի մտի ունենալով օր մը անպայման հայրենիք վերադառնալու
տեսլականը: Լիբանան իր կեցութեան շրջանին, կը պաշտօնավարէ Հայ Կաթողիկէ Մեսրոպեան
վարժարանի մէջ: 

2014ին, ընտանիքով գացած էինք Լիբանանի Ընկերային Ապահովութեան կեդրոնատեղին
անցագիրներու նորոգութեան համար: Հոն էր նաեւ Յարութը իր կնոջ եւ երեք զաւակներուն
հետ: Անոնք ալ եկած էին անցագիրներ հանելու: Ան արդէն կայացուցած էր վերջնականապէս
հայրենիք վերադառնալու որոշումը: Մինչեւ մեր հերթը հասնիլը, շուրջ կէս ժամ
զրուցեցինք: Որոշած էր վերստին հաստատուիլ Ստեփանակերտ: 

Այդ օրուան հանդիպումէն վերջ Յարութին չտեսայ, բայց յաճախ իր լուրերը կը լսէի:
Անցեալ տարի, պատերազմի օրերուն, լսեցի որ ինք եւս պատերազմի մասնակիցներէն է: 

Քանի մը օր առաջ հեռաձայնեց։ Պատմեց թէ 2014ին Արցախ վերադառնալէն ի վեր մինչեւ օրս
կ՚աշխատի մարդասիրական կազմակերպութեան մը մէջ եւ իբրեւ այդ կազմակերպութեան
աշխատակից, Արցախեան 44օրեայ պատերազմի ժամանակ յաճախ եղած է տարբեր դիրքերու վրայ:
Ան ըսաւ թէ իր երկու զաւակները Արցախի բանակին մէջ ծառայութեան մէջ եղած են եւ
մասնակցած են պատերազմին, Մարտունիի ճակատին վրայ, բարեբախտաբար թէ Յարութը եւ թէ
իր երկու զաւակները անվնաս մնացած են: 

Պատերազմի աւարտէն ետք, մեծ տղան աւարտելով զինուորական ծառայութեան
ժամանակաշրջանը, իր ուսումը կը շարունակէ Երեւանի ամերիկեան համալսարանին մէջ, իսկ
փոքրը՝ պիտի զինուորացրուի երկու ամիս ետք: 

Յարութը պատմեց նաեւ Արցախի առօրեայէն: Ան հաստատեց թէ վերադարձողներ շատ կան, բայց
ապագայի անորոշութիւնն ու եւ թշնամիով կիսաշրջափակուած ըլլալու փաստը
յուսահատութեան մթնոլորտ մը ստեղծած են բնակչութեան մէջ: Պետութիւնը ամէն
կարելիութիւններ կը ստեղծէ ազգաբնակչութեան կենցաղային հարցերը լուծելու: Մեծ թափով
կ՚ընթանան շինարարական աշխատանքներ, բոլորին բնակարաններով ապահովելու համար:
Նախատեսուած է 2023ին անտուն եւ անօթեւան արցախցի չմնայ: Նոյնիսկ ապրուստի
միջոցներ՝ սննդեղէն եւ հագուստեղէն, կը տրամադրէ պետութիւնը կարիքաւոր
ընտանիքներուն, որոնք շատ մեծ թիւ կը կազմեն: Հակառակ այս բոլորին, անորոշութիւնը
ճնշիչ է ժողովուրդին մօտ: Սահմանին վրայ, մասնաւորաբար գիշերային ժամերուն,
թուրքերը յաճախակիօրէն կրակոցներ կ՚արձակեն վախի մթնոլորտ տարածելու եւ Արցախի
վերաբնակեցումը եւ վերականգնումը անկարելի դարձնելու նպատակով: 

Անոր պատմածներէն հասկցայ թէ իսկապէս արցախահայութիւնը պատերազմի պարտութենէն ետք,
նոյնքան դժուարութիւններու առջեւ է, որքան պատերազմի օրերուն: Այդ դժուարութիւնը ոչ
այնքան կենցաղային է, որքան հոգեբանական, որ կը սպառնայ հայրենի հողի այս հատուածին
բնակչութեան արմատախիլ ըլլալ դարաւոր իր հայրենիքէն: 

Յարութը հողին կառչած մնալու վառ ապացոյց է, սակայն պէտք է ունենալ յարութներ, եւ
ստեղծել քաղաքական եւ ապահովական այն միջավայրը, որպէսզի անոնք շարունակեն
գոյատեւել, ապրեցնեն, շէնցնեն եւ հզօրացնեն հայրենիքի այս հատուածը: 

Խօսակցութեան աւարտին, Յարութին հետ պայմանաւորուեցանք որ երբ գայ Երեւան (ան ըսաւ
թէ երկու-երեք ամիսը անգամը քանի մը օրով կուգայ Երեւան), անպայման հանդիպինք: 

Գեղարուեստական գրականութիւնը ծագում առած է գիրի ստեղծումէն ետք, իսկ մինչ այդ
մարդկութիւնը ստեղծագործած է բերանացի, որ կոչուած է բանահիւսութիւն։ Անոր
տեսակներէն են՝ առասպել, հեքիաթ, առակ, առած, վիպերգութիւն, քնարական երգեր եւ
այլն, որոնց միջոցով ժողովուրդը արտայայտած է իր պատկերացումները բնութեան ու
ընկերութեան մասին։ Բանահիւսական ստեղծագործութիւններու հիման վրայ ստեղծուած են
գրականութեան առաջին ձեւերը, որոնք զարգանալով ու հարստանալով՝ քայլ պահած են
ընկերութեան յառաջընթացին հետ։ 

Գրականութիւնը կը պատկերէ մարդկային կեանքը ու բնութիւնը առաւել լայն ու
բազմակողմանի ձեւով, քան թէ արուեստի միւս ճիւղերը։ Առաւել՝ գրականութիւնը հիմք կը
ծառայէ արուեստի միւս ճիւղերու համար (թատրոն, շարժապատկեր, երաժշտութիւն, օփերայ
եւ այլն)։ Գրականութեան լսարանը աւելի լայն է, քանի որ ան աւելի մատչելի է ու խօսքի
միջոցով կրնայ դիմել միլիոնաւոր մարդոց միտքին ու հոգիին։ 

Գեղարուեստական գրականութիւնը կը բաժնուի երեք հիմնական սեռերու (տեսակներու)՝
վիպերգական, քնարական եւ թատերական։ 

Նշուածներէն իւրաքանչիւրն ալ իր կարգին կը բաժնուի սեռերու, ինչպէս՝ վէպը, վիպակը,
նորավէպը, պատմուածքը եւ այլն կը մտնեն վիպերգութեան մէջ, ներբողը, ձօնը, հնչեակը
եւ այլն կը մտնեն քնարերգական սեռին մէջ, ողբերգութիւնը, կատակերգութիւնը, տրաման,
ոտեւիլը եւ այլն կը մտնեն թատերական սեռին մէջ։ 

Երկ, գրական գործ։ 

Երկը կ՚ունենայ իր խորագիրը (կամ՝ տիտղոսը). եւ եթէ առանձին հատոր մը կազմէ,
խորագիրին կը յատուցուի սկիզբը անջատ էջ մը՝ տիտղոսաթերթը։ 

Գրականութիւն են՝ նախ, բուն գրական երկերը՝ բանաստեղծութիւն, թատերգութիւն, վէպ եւ
այլն։ Գրականութիւն կրնան նկատուիլ նաեւ գրադատական երկերը, ինչպէս եւ
փորձագրութիւնները։ Այս վերջինները ուսումնասիրութիւններ են՝ մշակութային նիւթով,
աւելի կամ նուազ ծաւալով. մաս կը կազմեն չորրորդ սեռի մը՝ գաղափարագրական սեռին։ 

Գաղափարագրական երկերը կ՚ունենան նախաբան (կ՚ըսուի նաեւ յառաջաբան)։ Եթէ նախաբանը
ուղղակի կը կապուի երկին նիւթին՝ կը դառնայ ներածութիւն. այս պարագային ան կրնայ
ըլլալ աւելի ծաւալուն։ Նշենք, որ այս երկերը կրնան փակուիլ վերջաբանով մը, ինչպէս
եւ օգտագործումը դիւրացնող ցուցակներով։ 

Բուն գրական երկերը եւս կրնան ունենալ նախաբան կամ վերջաբան (ոտանաւոր), բայց
երբեմն ալ՝ արձակ։ Կրնայ ըլլալ մէկ էջէն աւելի կարճ, կամ տարածուիլ բազմաթիւ էջերու
վրայ։ Կրնանք գործ ունենալ նաեւ բանաստեղծութիւններու ժողովածոյի մը հետ՝ ամբողջ
հատոր մը։ Նոյնն է արձակ երկերու պարագային. պատմուածք մը կրնայ քանի մը էջ գրաւել՝
վէպ մը, թատերակ մը կրնայ ներկայանալ ամբողջական հատորով. վէպը կրնայ նոյնիսկ ըլլալ
բազմահատոր։ 

Փորձ մը կամ ուսումնասիրութիւն մը, զատ նիւթով, կը կոչուի նաեւ մենագրութիւն։ Անիկա
կրնայ ունենալ քանի մը էջէն մինչեւ բազմահարիւր էջերու ծաւալ։ Անիկա կրնայ լոյս
տեսնել պարբերակ մամուլի մէջ, կրնայ նաեւ այլ փորձերու հետ կազմել ժողովածու-հատոր։
Իսկ որոշ փորձեր, ընդհակառակը, կը կազմեն առանձին հատոր միակ նիւթով։ 

Որեւէ երկի բուն գրութիւնը, անոր ամբողջութիւնը՝ կը կոչուի բնագիր։ Բնագիրը յաճախ
կ՚ունենայ գլուխներու բաժանում (խորագիրներով, ենթախորագիրներով կամ պարզ
թուագրումով)։ Գրադատական կամ փորձագրական գործերը յաճախ կ՚ունենան
ծանօթագրութիւններ։ Ասոնք կրնան ըլլալ էջատիպ նոթեր կրնան ըլլալ նաեւ խմբուած
գլուխներու, երբեմն եւ հատորի աւարտին։ 

Գրագէտի մը գործերու ամբողջութիւնը կը բնորոշենք ամբողջական գործեր կամ ամբողջական
երկեր արտայայտութեամբ, երբեմն ալ պարզապէս գործ բառի եզակի գործածութեամբ՝
հաւաքական իմաստով։ Այսպէս Յակոբ Օշականի գործը ծաւալուն է նախադասութեան մէջ։ 

Գրագէտ (Արեւելահայերէն՝ կը գործածուի գրող բառը), այն հեղինակը, որ գրաւոր գործեր
կ՚արտադրէ լեզուի գեղարուեստական մշակումով։ Ան կրնայ ըլլալ բանաստեղծ, արձակագիր,
վիպագիր, թատերագիր կամ պատմուածքներ գրող։ Գրագէտ կը նկատուին դեռ գրադատը (կամ
գրաքննադատ), փորձագիրը։ 

Գրականութիւնը, երբ կը վերաբերի Հնադարուն եւ Հին միջնադարուն, կը կոչուի
մատենագրութիւն, իսկ ժողովրդական արտադրութեան պարագային՝ բանահիւսութիւն։ 

Հին գրագէտները՝ մատենագիրներն են, իսկ ժողովրդական բանաստեղծները՝ գուսանները։ Ուշ
Միջնադարուն եւ մինչեւ 18-րդ դար, գործած են ժողովրդական բանաստեղծներ՝ աշուղներ։ 

Գրականութիւնը կը հետաքրքրուի գրագէտին կեանքով, գոնէ այն չափով, որ կ՚օգնէ
լուսաբանելու անոր գործը։ Այս պատճառով է, որ կը կազմուի գրագէտի մը
կենսագրութիւնը, կ՚ուսումնասիրուին անոր կեանքը, գործի արտադրման պայմանները, անոր
ինքնութեան մաս կազմող առարկայական տուեալները։ 

Պատմողական սեռ 

Պատմողական սեռ, արձակի նոր նուաճումներէն գլխաւորը այն է, որ պատմողականը կը
հարստանայ ներքին եզրով՝ հոգեբանական խորութեամբ։ Զ. Եսայեանի գործը հաւանօրէն
յարակագոյն օրինակները կու տայ մեզի այս տիպի հարստացման։ «Նկարագիր մը» խորագրեալ
առաջին հատուածը կը նկարէ գրագիտուհիին Երանիկ մօրաքրոջ հոգեբանական կերպարը՝
հարուստ երկուութիւններով, դրուած՝ անցեալ ու ներկայ բարքերու եւ իր մանկութեան
վայրերուն խորքին վրայ։ «Հոգիներու Աքսորը» կը խորացնէ դէպի վերլուծում. անիկա
երկու արուեստագէտ կիներու հանդիպումը կը դարանէ առիթ՝ կարդալու ճակատագիրը
փոքրամասնական համայնքի մը՝ Պոլսոյ հայութեան, անոր մտաւորականներուն եւ
արուեստագէտներուն ընդմէջէն։ 

Պատմողական հոգեբանական նոր արձակ, կարեւոր երկերը, հոս բնորոշուած իբր
«Պատմողական-հոգեբանական արձակ», մաս կը կազմեն արձակի ծանօթ տեսակներու, բայց
որակով նոր են։ Հոգեբանական վերլուծումի լրջութեամբ՝ անոնք յաճախ կը միացնեն
մտածողական խորութիւնը՝ ինչպէս Զապէլ Եսայեանի, Յակոբ Օշականի, Ռուբէն Զարդարեանի,
Աւետիս Ահարոնեանի պարագային։ 

Այս արձակագիրները, նոյն սերունդի բանաստեղծներուն հետ միասնաբար, յաճախ կոչուած են
«գեղապաշտ»։ Այս բնորոշումը ճիշդ է, պայմանաւ, որ յատկապէս արձակագիրներու
պարագային, չհակադրուի իրապաշտութեան, քանի անոնք յաճախ կը մնան խորապէս իրապաշտ։ 

Ասիկա՝ ըլլայ հոգեբանական իրապաշտութեան, ըլլայ հաւաքական յանձնառութեան իմաստով՝
յատկապէս ազգային է, ինչպէս «Հայաստանեայց Գրականութեան» առաջադրանքը։ Այս
արձակագիրներէն՝ հոս կը տեսնենք Զ. Եսայեանը, Յակոբ Օշականը, Ռուբէն Զարդարեանը եւ
Աւ. Ահարոնեանը։ Իսկ մեծաթիւ կրտսեր արձակագիրներէն՝ ասոնց կողքին տեղ կը տրուի
Տիգրան Չէօկիւրեանին։ 

Միւս կողմէ սակայն, կ՚երկարաձգուի նաեւ իրապաշտ արձակի աւանդութիւնը, իբր գլխաւոր
ներկայացուցիչ ունենալով Երուանդ Օտեանն ու իր երգիծական գործը։ 

Վէպ, գրական ժանր, էպիքական արձակ ստեղծագործութիւն։ 

Վէպի սահմանումը 

Վէպի մասին «Հայ վէպի պատմութիւն» գիրքի ծանօթագրութեան մէջ գրուած է. «Վէպը
արուեստի ինտելեկտուալացման ամենաբարձր աստիճանն է»։ Ժանրի միջազգային ռոման
անուանումը կը վերագրուի 11-12-րդ դարերուն եւրոպական միջավայրի բոլոր այն
ստեղծագործութիւններուն, որոնք գրուած են ռոմաներէն լեզուով՝ ի հակադրութիւն
լատինական գրականութեան։ Վէպը «էպիքական ստեղծագործութիւն է, որուն մէջ պատումը
կեդրոնացուած է առանձին անհատի ճակատագիրին վրայ, անոր բնաւորութեան եւ
ինքնագիտակցութեան ձեւաւորման եւ զարգացման վրայ»։ Սակայն հանրագիտարանային այս
ձեւակերպումը երեւոյթի արտաքին կողմն է միայն։ 

«Հեկել»ը գեղարուեստի պատմութիւնը բաժնած է երկու ձեւի՝ դասական (անթիք) եւ
ռոմանթիք։ Ամբողջ միջնադարեան արուեստը յատկացուցած է ռոմանթիքական ձեւին։ Վէպը
վերագրելով արուեստի ռոմանթիքական ոճին՝ այն անուանած է «պուրժուական էպոպիա»։
Համեմատելով էպոսն ու վէպը Հեկելը գրած է. «...կը փոխուի նորագոյն վէպերուն մէջ
գործող հերոսներու ասպետականութիւնը։ Որպէս անհատներ, օժտուած իրենց անձնական
նպատակներով՝ սիրով, պատուով, բարեգործութեամբ կամ աշխարհի բարեկարգման իտիալով,
անոնք կը հակադրուին տիրող կարգերուն ու իրականութեան արձակման, զոր ամենուրէք
դժուարութիւններ կը դնէ անոնց ճանապարհին»։ 

Ըստ Պելինսքիի՝ «մեր ժամանակի էպոսը վէպն է», որ իր մէջ կը կրէ էպոսի բոլոր
յատկանիշները, միայն այն տարբերութեամբ, որ վէպին մէջ չկան աստուածներ ու կեանքի
առասպելական չափեր, այլ սովորական կեանքն է, քանզի նորագոյն արուեստի համար
մասնաւոր մարդու ճակատագիրը էական է։ «Վէպը,- կը գրէ Պելինսքին,- ծագած է
քրիստոնէական ժողովուրդներու նորագոյն քաղաքակրթութենէն՝ մարդկութեան պատմութեան
այն դարաշրջանին, երբ բոլոր քաղաքացիական, հասարակական, ընտանեկան եւ առհասարակ
մարդկային յարաբերութիւնները դարձած էին բազմաբարդ ու տրամաթիքական, կեանքը
տարածուած էր անսահման տարրերի խորութեամբ ու լայնքով։ Բացի հետաքրքրաշարժութենէն
եւ բովանդակային հարստութենէն, վէպը ոչինչով նուազ է էպիքական
բանաստեղծութիւններէն՝ նաեւ որպէս գեղարուեստական ստեղծագործութիւն»։ 

Կատակերգութիւն 

Կատակերգութիւնը որպէս գրական սեռ, գրական սեռի երկերը տեսակներու կը բաժնուին՝ ըստ
իրենց հիմնական նիւթին, բայց մանաւանդ արտայայտած տրամադրութիւններու «գոյնին»։ Այդ
տեսակները երեք են. 

Ողբերգութիւն 

Կատակերգութիւն 

Տռամա 

20-րդ դարու նորութիւններէն, այս տեսակներուն վրայ, կրնանք աւելցուած նկատել
շարժանկարի բեմագրութիւնը կամ սենարիօն։ 

Ա. Ողբերգութիւն 

Թատերգական այս տեսակը կը ցուցահանէ կեանքի պատկերներ՝ իրականութեան տխուր
երեսներու խտացած ներկայացումով եւ անխուսափելի ողբերգական վերջաւորութեամբ (մինչ՝
այլ տեսակներ ողբերգական դրուագներ կը ներկայացնեն պարագայաբար միայն)։
Ողբերգութիւնը Հնադարու դիցաբանական ժամանակներէն ժառանգ հասած է հելլէն դասական
գրականութեան։ Այդ դասական շրջանին (Ք.ա. 5-4-րդ դարեր) անիկա ստացած է իր առաջին
գրական կայուն ձեւը։ 

Դիցաբանական խորքի վրայ, գլխաւոր գործող անձը՝ ողբերգական հերոսը, մարդկային
արտասովոր տիպար էր առհասարակ։ Ան կ՚ապրէր ճակատագրական բախում մը, կը գործէր
ճակատագրական սխալը, որ իր կործանումը կը բերէր։ Հետեւելով անհատական իր
ճակատագրին, հանդիսատեսին մէջ ան կը ստեղծէր «կարեկցութիւն» մը, որ «գեղագիտական
յուզումին ու բարոյական իտէալին» միացած՝ կ՚ունենար զգալի դաստիարակիչ ազդեցութիւն։

Հակառակ իրենց այս մասնայատկութիւններուն, Հնադարու հելլէն մեծ ողբերգակներու
գործերը յաջողեցան ընել մարդկային-բարոյական ընդհանրական հարցադրումներ, որոնք իբր
ժառանգութիւն փոխանցուեցան ու մնացին անփոփոխ՝ հետագայ դարերուն եւ
հազարամեակներուն՝ տեսակի հոլովոյթին ու ձեւաւորումներուն մէջ։ 

Ողբերգութիւնը երկրորդ ծնունդ մը ունեցաւ «Նոր» ժամանակներուն, եւրոպական
Վերածնունդի մթնոլորտին մէջ։ 16-րդ դարուն՝ Անգլիան (Ու. Շէյքսփիր), իսկ աւելի ետք՝
Ֆրանսան (Փ. Քորնէյ, Ժ. Ռասին), Գերմանիան (Շիլլէր, Կէօթէ), Ռուսիա (Պուշկին) եւ
այլն, նոր ձեւեր տուին անոր։ 

Հայ նոր գրականութիւնը, որուն առաջին քայլերուն՝ ողբերգութիւնը իբր տեսակ մօտեցած
էր սպառման փուլին, չէ արտադրած ուշագրաւ ողբերգական գործեր։ 

Բ. Կատակերգութիւն 

Կատակերգութիւնը ամենածաւալունն է երգիծական շեշտ կրող տեսակներէն։ Ինչպէս այլ
սեռերու երգիծական տեսակներու համար, անոր սկզբունքն է կեանքը դրսեւորել իր
հեգնելի, ծաղրելի կողմերուն, թերիներուն տեսանկիւնէն։ Դասական կատակերգութեան
ծագումը, ինչպէս ողբերգութեանը, կը տեղադրուի հելլէնական հնադարուն (Արիստոֆանէս),
փայլուն վերածաղկումով մը լատին գրականութեան ծաղկման դարերուն (Հռոմ)։ 

Հնադարու դասական այս կատակերգութիւնները ունէին թեմաթիք լայն ընդգրկում, մարդկային
տիպարներու, բայց մանաւանդ հանրային կեանքի թերիներու մատնանշումով, երբեմն
հանճարեղ երգիծական շեշտով։ 

Երգիծանք - գրականութեան եւ արուեստի իրականութեան գեղարուեստական արտացոլման
իւրայատուկ տեսակ։ Երգիծական ստեղծագործութեան հիմքին մէջ դրուած է երգիծանքի
գեղագիտական ստորոգութիւնը։ 

Էութիւն 

Գրականութեան մէջ մնացած հնագոյն ձեւերէն է, որ փոխանցուած է յոյներէն: Նախնական
ձեւերը նկատուած են հին թատերգութեան (յատկապէս կատակերգութեան) մէջ եւ ժողովրդական
տօնակատարութեանց ժամանակ: Յոյները ունէին առասպելական սաթիրոսներ (խեղկատակ
չաստուածներ) ցից մազերով, այծի ոտքերով: Ասոնք գրեթէ միշտ ծաղրական դեր կը
կատարին: Բայց այդ ձեւը որդեգրուեցաւ գրական միւս ձեւերուն մէջ՝ առակէն սկսեալ
մինչեւ արձակի եւ քերթուածի զանազան ձեւերը: Երգիծանքի միջոցով կը ծաղրուին առանձին
անձնաւորութիւններ, երեւոյթներ, կենցաղային խորթ սովորոյթներ եւ այլն: Հայ
գրականութեան յայտնի երգիծաբաններն են Յ. Պարոնեան, Ե. Օտեան: Առաջինին գրեթէ
ամբողջական գործը կը բովանդակէ երգիծաբանական ոճ: Երգիծաբանութիւնը, քննադատելու,
ծաղրելու աստիճաններով տարբեր կ՚ըլլայ: Սուր երգիծանքը եւրոպական գրականութեան մէջ
կը կոչուի սաթիր: Կայ պարսաւ (բանֆլէ), որուն բովանդակութիւնը սուր, մերկացնող
շարադրանք մըն է որեւէ անձի մը հանդէպ (յիշեցէ՛ք Մ. Նալբանդեանի «Երկու տող»
բանֆլէ-ն՝ ուղղուած Գաբրիէլ Եպիսկոպոս Այվազեանի դէմ): Երգիծանքը կ՚օգտագործուի
հաւասարապէս ե՛ւ արձակ, ե՛ւ չափածոյ գրականութեան մէջ: Երգիծանք կ՚ենթադրէ կեանքի
այնպիսի կողմեր, որոնք իրենց թերութիւններով հիմք կու տան ծիծաղի համար։ Երգիծանք
կ՚օգտուի չափազանցման, գրոտեսկի, այլաբանութեան եւ գեղարուեստական պայմանականութեան
այլ միջոցներեն։ Հասարակական-գեղագիտական բարձր իդէալի դիրքերէն այն կը դատապարտէ
արատաւոր երեւոյթը։ Երգիծանքին մէջ իդէալը կ՚արտայայտուի բացասականի ժխտմամբ։ Ատով
իսկ այն կը դառնայ հնի եւ յետադիմականի դէմ մղուող պայքարի զէնք։ Գեղարուեստին մէջ
որոշ ժանրեր, գրեթէ պարտադրաբար, կապուած են կեանքի երգիծական ընկալման հետ,
օրինակ, կատակերգութիւնը, վոեւդիլը, առակը, ֆելիետոնը, պամֆլետը գրականութեան մէջ
եւ թատրոնին մէջ, ծաղրանկարը, շարժը՝ կերպարուեստին մէջ։ 

Սկզբնաւորուելով անտիկ գրականութեան մէջ, Երգիծանք համապատասխան փոփոխութիւններ
կրած է հասարակութեան եւ արուեստի զարգացմանը զուգընթաց։ Բացառապէս երգիծական
տաղանդով օժտուած գրողներէն են Մոլիերը, Սուիֆտը, Գոգոլը, Սալտիկով-Շչեդրինը։ 

Երգիծանքը հայ գրականութեան մէջ 

Հայ գրականութեան մէջ այդպիսի դէմքեր են Յակոբ Պարոնեանը, Երուանդ Օտեանը, Լեռ
Կամսարը: Սովետական Երգիծանքի ներկայացուցիչներէն են Դ. Մոորը, Կուկրինիկսները, Բ.
Եֆիմովը, հայ իրականութեան մէջ՝ Վ. Խօջաբեկեանը, Տ. Շավարշը, Ս. Արուտչեանը, Գ.
Եարալեանը, սփիւռքին մէջ՝ Ա. Սարուխանը, Չ. Տամատեանը, Տ. Աճեմեանը։ Տարբեր են
Երգիծանքի երանգները՝ անզիջող, ոչնչացնող ծաղրէն (սատիրա) մինչեւ թերութիւններու
մեղմ պատկերին մէջ (տես նաեւ Հումոր): 

Բեմագրութիւն 

Բեմագրութիւն կամ շարժագրութիւն «սենարիօ», շարժանկարի մը պատրաստութեան հիմք
ծառայող գրութիւնը, անոր համառօտ պատմութեամբ եւ խօսակցութիւններով, կը կոչուի
բեմագրութիւն կամ շարժագրութիւն կամ տակաւին միջազգային գործածութեան հասած բառով
մը «սենարիօ»։ Ճիշտ կ՚ըլլայ այս վերջինը նկատել թատերգական տեսակ մը, մանաւանդ եթէ
ստեղծագործ արտադրութիւն է եւ ո՛չ պատշաճեցում, արդէն գոյութիւն ունեցող պատմողական
կամ թատերգական գործ մը։ 

Բեմագրութիւնը իբրեւ բնագիր կը յիշեցնէ թատերգութեան։ Բայց բնականաբար աւելի անկախ
է բեմական հրամայականներէ՝ հեղինակային նշումներէ, որոնք թատերգութեան մէջ կը
նկատենք, որ քանի մը բառը չեն անցնիր, հոս կրնան աւելի երկար ըլլալ եւ ուրուագիծ
պատմութեան։ 

Բանահիւսութիւն, ժողովրդական ֆոլքլոր (անգլ. folk-lore - ժողովրդական իմաստութիւն,
գիտելիք), այս կամ այն ժողովուրդի կերտած բանաւոր ստեղծագործութիւններու
ամբողջութիւն։ Բանահիւսութեան մէջ ժողովուրդը արտացոլած է իր պատմութեան առաւել
կարեւոր դէպքերը, իր դարաւոր փորձն ու իմաստութիւնը, ձգտումներն ու իտեալները։ Ըստ
էութեան, բանահիւսութիւնը (ֆոլքլորը) ժողովուրդի կեանքի եւ աշխարհազգացողութեան
հայելին է։ Ժողովրդական բանահիւսութեան երկերն ստեղծուած եւ դարերով պահպանուած են
բանաւոր, հաղորդուած սերունդէ սերունդ։ Շատ յաճախ բանասացի կողմէ կատարուած,
նոյնիսկ ստեղծուած են ուղղակի լսարանի առջեւ, երբեմն երգի եւ նուագի ուղեկցութեամբ։
Այդ է պատճառը, որ բանահիւսական երկերը սովորաբար շարք մը տարբերակներ կ՚ունենան։
Ժողովրդական բանահիւսութեան տեսակները բազմազան են՝ առակ, հեքիաթ, հանելուկ,
ասացուածք, առասպել, աւանդավէպ, ասք, աւանդութիւն, վիպերգութիւն (էպոս),
աշխատանքային, սիրոյ երգեր եւ այլն։ Այս ժանրերէն իւրաքանչիւրն ունեցած է
բովանդակութեան, կառուցուածքի, պատկերաւորութեան կայուն իւրայատկութիւն։ Բացի այդ՝
իւրաքանչիւր ազգի բանահիւսութեան մէջ եղած են ուրոյն ժանրային ձեւեր, օրինակ՝
ռուսական Պիլինան, չասթուշկան, ուքրանական տուման եւ այլն։ Հայ հին բանահիւսութեան
մէջ եղած են բազմազան տեսակներ՝ զրոյց, առասպել, աւանդավէպ, վիպասանք եւ այլն։
Բանահիւսութեան շատ թեմաներ, սիւժէներ ու կերպարներ մշակուած եւ ընդհանրացուած են
տարբեր գրողներու կողմէ։ 

Առասպել (անգլերէն՝ Myth, յունարէն՝ μύθος - խօսք, ասք, աւանդութիւն), ժողովրդական
բանահիւսութեան վիպերգական ժանրերէն մին, որուն մէջ գերբնական ու չափազանցուած
ձեւով արտացոլուած են հնագոյն ժողովուրդներու կեանքի կարեւորագոյն դէպքերը, աշխարհի
վերաբերեալ մարդոց պատկերացումներն ու ընկալումները։ Առասպելներու հիմքին մէջ,
հիմնականօրէն, ընկած են տուեալ ցեղի, ժողովուրդի կեանքին մէջ տեղի ունեցած իրական
դէպքերը, սակայն բնութեան դէմ՝ դեռեւս անզօր, մարդն իր սնոտիապաշտ մտածողութեամբ
երեւոյթները բացատրած է, որպէս՝ աստուածներու եւ ոգիներու գերբնական ոյժի
արտայայտութիւն։ Այդ պատճառով ալ իրական հիմք ունեցող դէպքերու ու հերոսներու
պատմութիւնն ի սկզբանէ ընդունած է չափազանցուած եւ գերբնական բնոյթ։ Չնայած անոր,
առասպելները կ՚օգնեն որոշակի պատկերացում կազմելու հնագոյն ժողովուրդներու,
յատկապէս՝ նախագրային շրջանի պատմութեան վերաբերեալ։ Աշխարհի տարածքին մեծ ճանաչում
ունին Անթէի, Պրոմեթեւսի, Հերակլեսի, Իկարի մասին եւ այլ հին յունական առասպելներ,
որոնց մէջ բանաստեղծօրէն կ՚արտայայտուին հին յոյներու աշխարհըմբռնումն ու
գեղարուեստական մտածողութիւնը։ Մովսէս Խորենացիի «Հայոց պատմութեան» շնորհիւ
պահպանուած եւ մեզ հասած են հայ ժողովուրդի ստեղծած՝ «Հայկ Եւ Բել», «Արա Գեղեցիկ
Եւ Շամիրամ», «Վահագնի Ծնունդը», «Տորք Անգեղ» առասպելները։ Առասպելներէն շատերը
յետագային ենթարկուած են գրական մշակման (օրինակ՝ Էսքիլեսի «Շղթայուած Պրոմեթեւսը»,
Սոֆոկլեսի «Էդիպ Արքան» յունական գրականութեան մէջ, Նայիրի Զարեանի «Արա Գեղեցիկը»,
Ղազարոս Աղայեանի «Տորք Անգեղը», Յովհաննէս Յովհաննիսեանի «Վահագնի Ծնունդը»,
«Արտավազդը» հայ գրականութեան մեջ եւ այլն)։ 

Հատած (լատիներէն՝ caesura հատում), չափածոյի գրութեան մէջ, հատածը տողի մէջի
դադարն է, որ կ՚օգնէ «շունչ առնելու»՝ երբ տող 4-5 վանկէն աւելի երկար է։ Ուրիշ
խօսքով՝ ան տողի անդամները իրարմէ բաժնող ներքին դադարն է։ Պարզ է, որ հատածը եւս
կարեւոր դեր ունի կշռոյթի ստեղծման մէջ։ 

Յանգ եւ տուն, գրական՝ չափածոյ ստեղծագործութեան, հնչիւնային ձեւաւորման հիմնական
կողմերէն մին։ 

Յանգը, այսինքն՝ տողէ տող կրկնուող տողավերջի վանկը, իր կարգին կարեւոր գործօն է
չափածոյի կշռոյթին եւ երաժշտականութեան համար։ Իր ձեւով, անիկա կը շեշտէ տողավերջի
դադարը, որ կարեւոր է կշռոյթի համար. նաեւ կը շեշտէ, կը խտացնէ բառիմաստները
(մանաւանդ զի՛նք պարունակող բառին իմաստը)։ 

Ասով մէկտեղ, յանգը անհրաժեշտ տարր չէ չափածոյին համար։ Քնարական երկերու
պատմութեան մէջ, անիկա գործածութեան մտած է բաւական ուշ՝ միջնադարէն ասդին։ Երբեմն,
նոր ժամանակներու մէջ եւս, բանաստեղծներ նախընտրած են անտեսել զայն, կամ յարգած եւ
կիրարկած են՝ զայն նկատելով հանդերձ «արուեստին բռնաւորը, (բանաստեղծի) հոգիին
ետմղիչը»։ 

Բայց աւելի՝ անոնք, երբեմն նոյնիսկ ամենայեղափոխականներէն համոզուած են, որ առանց
յանգի՝ բանաստեղծութիւնը կը փլի։ «Յանգը,- ըսուած է,- կը վերադարձնէ նախորդ տողին.
կը ստիպէ յիշել զայն. միտք մը ձեւակերպող բոլոր տողերը կը հարկադրէ միատեղ
ըլլալու»։ 

Յանգերը կրնան ըլլալ հարուստ կամ աղքատ, համաձայն, կրկնուող։ 

1984 (անգլերէն՝ Nineteen Eighty-Four), Ճորճ Օրուէլի վէպերէն։ 

«1984» Վէպը, Անգլիացի գրող Ճորճ Օրուէլի հակա-կոմունիստական վէպն է, որ գրուած է
1948ին եւ լոյս տեսած է 1949ին։ Վէպին մէջ ներկայացուած է արեւմտեան
քաղաքակրթութիւնը 1984-ին, երբ ամբողջատիրական համակարգի մը դէմ ելլելը անհատներու
կործանման կը տանէր։ «1984»ը կը զգուշացնէ Նացիստական Գերմանիոյ, ինչպէս նաեւ
Ստալինի ղեկավարութեան տակ գտնուող Խորհրդային Միութեան եւ նման բռնատիրական
ռեժիմներու դէմ ելլողները։ Օրուէլի հանրայայտ այս վէպը նախկին ԽՍՀՄ-ի տարածքէն ներս
լոյս կը տեսնէ 1988էն ետք, որովհետեւ ԽՍՀՄ-ի համակարգը ինքնին ամբողջատիրական եւ
բռնատիրական սկզբունքներու վրայ հիմնուած էր, ինչ որ Օրուէլ խստօրէն կը քննադատէ
այս գիրքին մէջ։ 

Վէպը «Անասնաֆերմա» վիպակին մղումները կը շարունակէ, որ 1917ի Հոկտեմբերեան
ընկերվարական յեղափոխութեան եւ անոր հետեւանքներով յառաջացած զարգացումները կը
նկարագրէ, ինչպէս նաեւ այդ օրերու աշխարհաքաղաքական տիրապետող միտումներն ու
քաղաքական դէմքերը։ Կան նաեւ քննադատութիւններ եւ պետական միջամտութիւններ։ 

Վէպին ներքին գաղտնաբառերը աւելի խոր շեշտեր եւ ակնարկներ կը պարունակեն, ինչ որ
պատճառ կը դառնան վէպին տպագրութեան եւ վաճառքին, ենթակայական մեկնաբանութիւններն
ու արհամարհանքները, որոնք տեղի կ՚ունենան ԽՍՀՄ-ի տարածքներէն դուրս։ Յատկապէս շատ
էին արեւմտեան ձախակողմեան ուժերու քննադատութիւնները։ Իսկ վէպին յաճախակի արգելքի
դէպքերը տեղի կ՚ունենան Ամերիկայի որոշ նահանգներուն մէջ։ Ընդհանրապէս՝
հրատարակումէն գրեթէ անմիջապէս ետք, ինչպէս նաեւ 50 տարի ալ ետք, անընդհատ փորձեր
կ՚ըլլան «1984»ը վերցնելու դպրոցական գրադարաններէն։ 

Ուսումնասիրելով ամերիկեան դպրոցներու մէջ արգիլուած գիրքերու 1965-1982
թուականներու վիճակագրութիւնը, Լի Պերես իր «Հանրայայտ արգիլուած գիրքեր»
աշխատութեան յառաջաբանին մէջ այդպիսի 30 գիրք կ՚առանձնացնէ։ Այդ ցուցակին մէջ
«1984»ը 5րդ տեղը կը գրաւէ։ Վէպին արգելքը ամերիկեան դպրոցներուն մէջ առաւել խիստ
եղած է 1960-1970 թուականներուն, երբ չափազանց մեծ էր ԽՍՀՄ-ին հետ պատերազմ սկսելու
հաւանականութիւնը։ 

Գիրքին ամէնէն շատ քննադատուող կէտերէն մէկը իր անբարոյական տեսարաններն էին, որոնք
կրնային բացասական ազդեցութիւն ունենալ պատանիներու հոգեբանութեան վրայ։ Բայց աւելի
ուշագրաւ են վէպը արգիլելու քաղաքական դրդապատճառները, որոնք ժամանակի ընթացքին շատ
յստակ զիրար կը հակասէին։ Իւրաքանչիւր քաղաքական իրադրութիւն իր դերը ունեցած է
արգելք ըլլալու, ապա այդ արգելքները վերցնելու պատճառաբանութեան հարցին մէջ։ 

Այդպէս, առիթով մը, ԱՄՆ-ի մէջ վէպը կ՚արգիլուի այն պատճառաբանութեամբ, որ
համայնավարութիւնը բարենպաստ ձեւով ներկայացուած է գրքին մէջ, իսկ ուրիշ առիթով ալ,
արգելքը կը վերացուի, որովհետեւ գիրքը հրաշալի ձեւով ամբողջատիրական համակարգի մը
թերութիւնները կը բացայայտէ։ Գիրքին վերնագիրին շուրջ ալ կան հարցադրումներ։ 

Օրուէլի վէպին վերնագիրը, եւ ԽՍՀՄ-ի մէջ 1984ին սկսած կորպաչովեան նշանաւոր
«վերակառուցումը» որոշ առեղծուածներ կը հաղորդէ վէպին։ Իրականութեան մէջ՝ «1984»
վերնագիրը Օրուէլի հրատարակիչ Ֆրետ Ուորպուրկին մտայղացքը եղած է, որմով փորձած է
գրաւել ընթերցողները։ Նախնական մտայղացմամբ վէպը ունեցած է «Եւրոպայի վերջին մարդը»
վերնագիրը։ Բայց ինչո՞ւ «1984», մինչեւ օրս առեղծուած մնացած է։ Ամէնէն հաւանական
տարբերակը այն է, որ Ուորպուրկ պարզապէս վէպին ստեղծման տարեթիւը շրջած է՝ 1948էն:

Գիրքին տարածումը 

Վէպին «Մեծ Եղբայր» կերպարը՝ Ովկիանիոյ տիրակալը, հանրայայտ դարձած է, որուն
պատկերը փակցուած է ամէնուր, «Մեծ Եղբայրը քեզ կը տեսնէ» մակագրութեամբ։ 

Վէպը 2009ին, «The Times» լրագիրին վերջին 60 տարիներուն ընթացքին հրատարակուած 60
լաւագոյն գիրքերու ցանկին մէջ ներառուած է, իսկ «Newsweek» հանդէսը բոլոր
ժամանակներու եւ ժողովուրդներու 100 լաւագոյն գիրքերու շարքին մէջ «1984»ին
յատկացուցած է երկրորդ տեղը։ 

Գիրքին Բովանդակութիւնը 

Քաղաքական աշխարհագրութիւն 

Գլխաւոր հերոսը կ՚ապրի աշխարհի մը մէջ, ուր երեք ամբողջատիրական գերտիրութիւններ
անհասկնալի պատերազմի մը մէջ են, անորոշ տարածքներու համար։ Իւրաքանչիւր
գերտիրութիւն ունի իր գաղափարախօսութիւնը՝ 

1. Ովկիանիան, որ կը ներառէ ամբողջ Արեւմտեան կիսագունդը, Մեծն Բրիտանիան,
Աւստրալիան, եւ Հարաւային Ափրիկէն։ Գաղափարախօսութիւնը «Ingsoc»ն է, որ կը նշանակէ
Անգլիական Ընկերվարութիւն։ 

2. Եւրասիան, կը ներառէ Եւրոպան, Ռուսաստանը ամբողջութեամբ եւ Սիպերիան։
Գաղափարախօսութիւնը՝ Նոր-Պոլշեւիզմ։ 

3. Արեւելեան Ասիա, կը ներառէ Չինաստանը, Ճափոնը, Քորէան, Հնդկաստանը, եւ
Ինտոնեզիան։ Գաղափարախօսութիւնը՝ ինքնաոչնչացում կամ մահուան երկրպագութիւնը։ 

Վիճելի տարածքները՝ Հիւսիսային եւ Կեդրոնական Ափրիկէն, Միջին Ասիան, Հնդկաստանը եւ
Ինտոնեզիան։ Գերտէրութիւնները գրաւելով այդ տարածքները, ստրկութեան կը մատնեն բնիկ
ժողովուրդը։ 

Գիրքին եզրափակումը 

Ինկսոք եւ Տապլթինք (Ingsoc and doublethink) Ովկիանիոյ ամբողջատիրական
կառավարութեան գաղափարախօսութիւնն է, որ նորախօս լեզուով (Newspeak) կը նշանակէ
Անգլիական Ընկերավարութիւն, նորախօս լեզուն կառավարութեան ստեղծած լեզուն է, որ
Անգլերէնի մշակուած տարբերակն է. նպատակն է այնքան մշակել լեզուն, որ Ովկիանիոյ
ապագայ սերունդները չկարենան Ինկսոքի հակասող միտքեր ունենալ։ 

Ինկսոքը հետեւեալ ձեւով կը բացատրուի, անիկա սակաւապետական համայնավարութիւն մըն է,
որ կը մերժէ ընկերավարական շարժման բոլոր հիմնական սկզբունքները, եւ կը հակասէ
անոնց, յանուն ընկերվարութեան։ Կուսակցութեան համար իշխելը նպատակի մը հասնելու
միջոց չէ, այլ ինքնին նպատակ է, որովհետեւ եթէ կարենան իշխել ներկային վրայ, ապա
կրնան նաեւ կեղծել անցեալը, իսկ եթէ կարենան աղաւաղել անցեալը, ապա կրնան իրենց
ներկայի արարքները արդարացնել։ Բայց Ովկիանիոյ ժողովուրդը, եւ նոյնիսկ
ընթերցողները, ամբողջութեամբ չեն գիտեր, թէ ինչպէ՛ս ստեղծուած է այս
կուսակցութիւնը, որովհետեւ մարդիկ կուսակցութեան ներքին գործելաձեւին կը ծանօթանան
միայն Ուինսթընի տեսակետէն, իսկ Ովկիանիոյ մէջ իրականութիւնը ամէն օր, ամէն
վայրկեան, եւ ամէն երկվայրկեան փոփոխման կ՚ենթարկուի կառավարութեան կողմէ. այն ինչ
որ ներկայ դրութեամբ ճիշդ կը համարուի, կրնայ մէկ ժամ ետք սխալ համարուիլ։ Ամէն ինչ
կախեալ է կուսակցութեան շահերէն։ Այսինքն, եթէ կուսակցութեան համար պէտք է, որ մարդ
հաւատայ, թէ 2+2=5, ան կը հաւատայ, թէ 2+2=5, նոյնիսկ եթէ տրամաբանութիւնը կ՚ըսէ,
թէ 2+2=4, եւ այս ձեւի շարք մը գաղափարներ կան, որոնք կառավարութիւնը կը յաջողի
համոզել Ովկիանիոյ քաղաքացիներուն։ Այս երեւոյթը «Տապըլթինք» կը կոչուի։ Տապըլթինքը
այն է, երբ մարդիկ միաժամանակ երկու զիրար հակասող փաստեր իբրեւ իրականութիւն
կ՚ընդունին, առանց հասկնալու, որ այդ երկու միտքերը զիրար կը հակասեն։
Կուսակցութիւնը Տապըլթինքը իբրեւ միջոց կ՚օգտագործէ քաղաքացիները խաբելու համար։
Օրինակ, պատմութեան ընթացքին, Ովկիանիոյ թշնամին անընդհատ փոփոխութիւններու
կ՚ենթարկուի, մէկ կ՚ըսեն, թէ իրենց թշնամին Եւրասիան է, ուրիշ առիթով մը կ՚ըսեն, թէ
Արեւելեան Ասիան է։ Վէպին մէջ յաճախ կարելի է հանդիպիլ տարբեր վիճակներու, երբ
երկու գերտիրութիւններու միջեւ փոփոխութիւններ կ՚ըլլան, նախ մէկը թշնամի է, միւսը
դաշնակից, սակայն երկվայրկեաններու ընթացքին հակառակը կը յայտարարուի, եւ բոլորը կը
հաւատան, որ իրականութիւնը միշտ ալ նոր յայտարարուածն է, հակառակ անոր, որ վայրկեան
մը առաջ ուրիշ բանի կը հաւատային։ Ճշմարտութեան նախարարութեան աշխատակիցները
անմիջապէս պատմական բոլոր տուեալները փոփոխութեան կ՚ենթարկեն, որպէսզի համընկնին
ներկայ «իրականութեան»: 

Նախարարութիւններ 

Ովկիանիան ունի չորս նախարարութիւններ, որոնք կը զբաղին ժողովուրդին ամբողջական
հսկողութեամբ։ Իւրաքանչիւր նախարարութեան անունը կը հակասէ իր գործունէութիւնը։ 

Ճշմարտութեան նախարարութիւնը՝ մարդոց կեղծ տեղեկութիւններ կը փոխանցէ եւ որոշ
փաստեր փոփոխութեան կ՚ենթարկէ, յօգուտ Ովկիանիոյ։ 

Սիրոյ նախարարութիւնը՝ Նախանձախնդիր է հսկելու «մարդոց սիրոյն»՝ «Մեծ Եղբօր
հանդէպ», հակառակ պարագային, անհատը կ՚ենթարկուի զանազան տանջանքներու։ 

Խաղաղութեան նախարարութիւնը՝ կը զբաղի ռազմական գործերով, խթանելով յարատեւ
բախումները այլ տէրութիւններու հետ։ 

Առատութեան նախարարութիւնը՝ կը կառավարէ սնունդի եւ այլ պարագաներու սակաւութիւնը։

Եղբայրութիւնը (The Brotherhood) 

Եղբայրութիւնը հակա-կուսակցական կազմակերպութիւն մըն է, որ հիմնած է Էմմանուէլ
Կոլդսթին անունով նախկին կուսակցական մը, որ դաւաճանած է «Մեծ Եղբայրը»: Նպատակն է
տապալել կուսակցութիւնը եւ «Մեծ Եղբայր»ը: Անոնք կը համարուին կուսակցութեան
մեծագոյն թշնամիները, բայց այս կազմակերպութեան ծագումը անյայտ է, Ուինսթըն
կասկածներ ունի կազմակերպութեան գոյութեան մասին, կ՚ենթադրէ, որ հաւանաբար
եղբայրութիւնը նաեւ կուսակցութեան յօրինած սուտերէն մէկն է իբրեւ թակարդ՝ «միտքի
ոճրագործներուն»։ 

Հեռուստացոյց (Telescreen) 

Բառացի թարգմանութեամբ, կը նշանակէ հեռուստացոյց։ Գիրքին մէջ «Թելեսքրին»ները
յատուկ սարքեր են, որոնք կան բոլորին տան մէջ, աշխատավայրը եւ փողոցը։
«Թելեսքրին»ները կը հետեւին մարդոց բոլոր քայլերուն, եւ կը նկարեն անոնց բոլոր
շարժումները։ Յատուկ ժամերու կը միացնեն «Մեծ Եղբօր» ելոյթները կամ նամակները, եւ
բոլորը, անկախ տարիքի, պարտաւոր են լսելու այդ բոլորը։ Ըստ Օպրայնի միայն ներքին
կուսակցութեան անդամները իրաւունք ունին «Թելեսքրին»ը անջատած պահելու կէս ժամով,
սակայն ժամանակի ընթացքին կը պարզուի, թէ նոյնիսկ երբ անջատուած են, «Թելեսքրին»երը
կը նկարեն եւ կը ձայնագրեն ամէն բան։ 

Դասակարգային կառոյցին մասին 

Ովկիանիոյ հասարակութիւնը կը բաժնուի երեք խաւերու, կուսակցութեան ներքին
անդամները, արտաքին անդամները, եւ Պրոլները: Բոլորին վրայ կ՚իշխէ «Մեծ Եղբայրը»։ 

Կուսակցութեան ներքին անդամները կը ներկայացնեն Ովկիանիոյ բարձրագոյն խաւը, կը
կազմեն բնակչութեան 2%ը, եւ կ՚որոշեն երկիրին ու կուսակցութեան օրէնքները, եւ թէ
ե՛րբ որո՛ւն թշնամին կը դառնան։ Ունին նաեւ շարք մը ուրիշ առաւելութիւններ՝ կ՚ապրին
լաւ թաղամասերու եւ հանգիստ տուներու մէջ, ուր առանց արտօնութեան մուտքը արգիլուած
է: Ունին անձնական սպասարկողներ, արագ փոխադրամիջոցներ, կը ստանան բնական սնունդ եւ
կրնան իրենց տուներէն ներս կարճ ժամանակահատուածով մը անջատել «Թելեսքրին»ը։ Բայց
պէտք է հնազանդին կուսակցութեան բոլոր օրէնքներուն, ապա թէ ոչ՝ կը պատժուին նոյն
ձեւով ինչպէս արտաքին կուսակցութեան անդամները։ 

Արտաքին կուսակցութեան անդամները կը ներկայացնեն երկիրին միջին խաւը: Անոնք
կ՚աշխատին չորս նախարարութիւններէն մէկուն մէջ, որպէսզի կիրարկեն կուսակցութեան
օրէնքները։ Արտաքին կուսակցութեան անդամները կ՚ապրին շատ ծանր պայմաններու տակ, վատ
թաղամասերու մէջ, առանց պաշարի, եւ առանց անձնական մեքենաներու։ Կառավարութիւնը
անընդհատ իրենց կը հսկէ «Թելեսքրին»ներու միջոցով, եւ կը ստիպէ, որ անոնք
«հայրենասէր» մնան։ Բայց, քանի որ միջին խաւի անդամները որոշ չափով ուսեալ են եւ
կարողութիւնը ունին գիտակցելու, որ իրենց հանդէպ վերաբերմունքը անարդար է,
հետեւաբար հաւանականութիւնը շատ մեծ է, որ միջին խաւը յեղափոխութիւն յայտարարէ
կառավարութեան դէմ։ 

Պրոլները՝ ամէնէն աղքատ խաւը կը ներկայացնեն: Անոնք Ովկիանիոյ բնակչութեան
մեծամասնութիւնն են, եւ իրենց կը տրուի ամէնէն դժուար եւ ձանձրալի գործերը: Անոնք
պետութեան հսկողութեան տակ չեն գտնուիր, իրենց տուներէն ներս «Թելեսքրին»ներ չկան,
եւ կուսակցութիւնը մեծ ճիգ կը թափէ, որ անոնք ուսում չստանան եւ մնան տգէտ, որպէսզի
աւելի դիւրին ըլլայ զիրենք կառավարելը։ Պրոլներուն հետ կ՚ապրին գաղտնի ոստիկաններ,
որոնք վտանգաւոր կամ կասկածելի պրոլները կուսակցութեան կը յանձնեն, որպէսզի
ոչնչացուին։ 

Հիմնական հերոսներ 

Ուինսթըն- Ուինսթըն գիրքին մէջ կը նկարագրուի իբրեւ 39-ամեայ երիտասարդ մը։
Ամուսնացած է, սակայն կինը կուսակցութեան մոլի կողմնակից ըլլալուն պատճառով, իրենց
յարաբերութիւնները վատացած են եւ կինը հեռացած է։ Ուինսթըն հետաքրքրուած է
բանաստեղծութեամբ եւ հնամենի իրերով։ Մինչեւ Ճուլիային հանդիպիլը, ան ունէր օրագիր
մը, որուն մէջ կը գրէր բոլոր միտքերը կուսակցութենէն գաղտնի պահելով։ Գիրքին ամբողջ
ընթացքին Ուինսթըն կը փնտռէ համախոհներ, որոնք նոյնպէս համաձայն էին, որ «Մեծ
Եղբայրը» չարիք է, եւ հասարակութիւնը՝ հիւանդ։ 

Ճուլիան- Ուինսթընի սիրահարն է, սկիզբի շրջանին Ուինսթըն կը կարծէ, թէ Ճուլիան
գաղտնի ոստիկան է, սակայն հետագային կը պարզուի, թէ այդպէս չէ։ Ճուլիա կ՚ատէ
կուսակցութիւնը, սակայն Ուինսթընին նման նպատակներ չունի զիրենք տապալելու, չէ
հետաքրքրուած կուսակցութեան հետ կապուած դաւադրութիւնները ուսումնասիրելով, եւ կը
խախտէ կուսակցութեան օրէնքները՝ միայն իր կեանքը վայելելու նպատակով։ 

Օպրայնը- Օպրայն ներքին կուսակցութեան անդամ է, բայց Ուինսթըն այնքան ալ չէ
համոզուած, որ ինք հաւատարիմ է կուսակցութեան, կ՚ենթադրէ, որ Օպրայն եւս կ՚ատէ
կուսակցութիւնը եւ եղբայրութեան անդամ է։ Ժամանակ մը ետք, գաղտնիքը կը բացահայտուի
եւ ինքզինք կը ներկայացնէ իբրեւ եղբայրութեան անդամ, եւ Ուինսթընն ու Ճուլիան կը
ներգրաւէ կազմակերպութեան մէջ։ 

Մեծ Եղբայրը- Մեծ Եղբայրը կը ներկայացնէ կուսակցութիւնը։ Մեծ Եղբօր կերպարը բնաւ չի
գործեր վէպին մէջ. հաւանաբար ան գոյութիւն անգամ չունի, բայց կը համարուի Ովկիանիոյ
ղեկավարը։ Ովկիանիոյ մէջ ամէնուրեք որմնազդեր կան Մեծ Եղբօր դեմքով, որոնց վրայ
գրուած է «Մեծ Եղբայրը կը դիտէ քեզ»։ Կուսակցութեան համար Մեծ Եղբայրը աստուածային
կերպար մըն է։ 

Գիրքին գլխաւոր նիւթը 

Օրուէլ վէպին այս նիւթը քաղած է Սովետական Միութեան օրինակէն եւ Անգլիոյ ռազմական
վիճակէն։ Ան կը պատկերացնէ, թէ ինչի՛ կը վերածուի անգլիական հասարակութեան վիճակը,
եթէ կառավարուի Ստալինեան ռեժիմով։ 

Գիրքին հանրածանօթ նախադասութիւններէն մէկը 2+2=5 արտայայտութիւնն է, որուն հիմքը
Օրուէլ վերցուցած է կոմունիստական կուսակցութեան հնգամեայ ծրագիրէն, որ կը
քաջալերէր ժողովուրդը հինգ տարուան գործի մը ծրագիրը ամբողջացնելու՝ չորս տարուան
ընթացքին։ Վէպին մէջ Ովկիանիա կը փոխէ իր զինակցութիւնը Արեւելեան Ասիայէն
Եւրասիոյ, որուն հիման վրայ կ՚ըսէ, Ովկիանիա միշտ եղած է Եւրասիոյ կողմնակիցը։ Այս
հատուածին մէջ Օրուէլ կը բացայայտէ Սովետական Միութեան փոփոխական յարաբերութիւնը
Նացիստական Գերմանիոյ հետ։ Երկու երկիրներն ալ քննադատօրէն կը վերաբերէին իրարու
հետ, մինչեւ 1939-ին կնքուած Խորհրդա-գերմանական պայմանագիրը։ 1939-էն 1941
արգիլուած էր Գերմանիոյ քննադատութիւնը Սովետական մամուլին մէջ, մինչեւ Գերմանիոյ
ԽՍՀՄ ներխուժումը 1941-ին։ Մեծ Եղբօր կերպարը ներշնչուած է Ստալինէն։ 

Ոստիկանութեան գաղափարը մտայղացուած է ԽՍՀՄ-ի ներքին գործերու ժողովրդական պետական
եւ վարչական սկզբունքներուն հիման վրայ, որ մարդիկ կը բանտարկէր եւ կ՚արգիլէր, որ
անոնք կիսուէին իրենց հակասովետական գաղափարներն ու կարծիքները։ 

Մէջբերումներ 

Երբեք եւ ոչ մէկ պատճառով կը ցանկաս, որ ցաւդ զօրանայ։ Ցաւէն միայն մէկ բան
կ՚ակնկալես, որ մեղմանայ։ 

Աշխարհի տարածքին ֆիզիքական ցաւէն աւելի ուժեղ ցաւ չկայ։ 

Դուք ձեզ կը խաբէք՝ ենթադրելով, թէ ինչ որ դուք կը տեսնէք, բոլորն ալ նոյնը կը
տեսնեն։ 

Ամէնէն վտանգաւորը քունի մէջ խօսիլն է, ուր անհնար է ինքնավերահսկումը։ 

Հալէպի օդակայանը կամ Դամասկոսի նոր վերադարձը 

Սագօ Արեան 

Սուրիական տագնապին մասին ամերիկացի մէկէ աւելի պաշտօնատարներու կողմէ լսելի դարձող
յայտարարութիւններուն զուգահեռ պաշտօնական Դամասկոս կը շարունակէ հաստատուն
քայլերով իր քաղաքական ազդեցութիւնը աւելիով հունաւորել։ 

Ի դէպ այս բոլորին զուգահեռ եւ հակառակ անոր, որ Սուրիան կ՚անցնի տնտեսական բաւական
բարդ փուլէ մը, Սուրիոյ իշխանութիւնները մէկէ աւելի նախագիծներու իրականացմամբ կը
փորձեն հանգիստ քայլերով տնտեսական նոր դրուածքներ հաստատել, որոնց շնորհիւ ալ
անոնք պիտի փորձեն նոր եռանդ հոսեցնել «աղիտեալ» համարուած շրջաններուն։ Սուրիոյ
տնտեսական ուժը, անոր գործարարներու բրակմաթիզմը եւ կարկինը դէպի
մերձաւոր-արեւելեան եւ մասնաւորապէս արաբական երկիրներ բանալու մօտեցումները այսօր
արդէն կամաց-կամաց աւելի վճռորոշ սկսած են դառնալ։ 

Անշուշտ տնտեսական այս նոր փուլին, առաջնային դեր մը պիտի վստահուի Հալէպ նահանգին,
որ մեծ ճիգեր կ՚իրականացնէ՝ վերադառնալու երբեմնի իր տնտեսական դերին։ 

Ճիշդ է, որ կատարուող քայլերը տակաւին շատ նօսր են՝ անցեալին վերադառնալու համար,
բայց եւ այնպէս ակներեւ է, որ Դամասկոս մեծապէս ընկալած է, որ այսօր
ամենառաջնայինը՝ բանակի հզօրացման կողքին, կը շարունակէ մնալ տնտեսական անցեալի
դերին վերարժեւորումը։ 

Հալէպի մասին նշեցինք, պարզ անոր համար, որ շնորհիւ իր տնտեսական ներուժին, դիրքին
եւ մանաւանդ աշխատունակ եւ ստեղծագործ մարդուժին, կ՚առանձնանայ միւս շրջաններէն ու
հաւանաբար այդ էր պատճառը, որ Սուրիան «վերանորոգելու» սուտ երազներով մէջտեղ
նետուած ամբոխավար ընդդիմութիւնը (որ ընդդիմութիւնէ զատ ամէն ինչի վերածուեցաւ) իր
համար էական թիրախ մը դարձուց Հալէպը եւ հարուածի տակ առաւ անոր տնտեսական լծակներն
ու արդիւնաբերական մեծ կեդրոնները։ 

Հայութիւնը, որ Հալէպ քաղաքի զարթօնքը քար առ քար կառուցած հիմնարար
բաղկացուցիչներէն էր, մեծ վնասներ կրեց այդ պատերազմէն ու այսօր ալ կը շարունակէ
պայքարիլ ինքզինք գտնելու, եղածին տէր ըլլալու ու դէպի լաւատես ապագայ մը ընթանալու
իր փորձերը։ 

Տակաւին պարզ չէ, թէ հայութիւնն իրապէս, կամ առնուազն անոր գործարար հատուածը պիտի
կարողանա՞յ առաջուան իր դերին վերադառնալով նոր կերտուածք մը տալ Հալէպի տնտեսական
ուժին, բայց եւ այնպէս այս առումով կատարուած փորձերը էական քայլեր են, եւ պիտի
դառնան հալէպահայութեան ապագան հունաւորելու միտուած կարեւոր քայլեր։ 

Վերադառնալով այսօրուան զարգացումներուն, հարկ է անպայման հաշուի առնել, որ Հալէպ
քաղաքի միջազգային օդակայանին վերաշխուժացումը ունի նաեւ քաղաքական բաղադրիչներ, եւ
կը պատմէ այն մասին, որ պաշտօնական Դամասկոս առաջուան նման (նկատի ունինք
պատերազմական օրերու շրջանին) հեռու պիտի չըլլայ շրջանային զարգացումներէն։ 

Ճիշդ է, որ Սուրիոյ հողային ամբողջականութիւնը ապահովող սուրիական բանակը, այսօր կը
տիրապետէ երկրի ամբողջ տարածութեան տոկոսին, սակայն այդ բոլորը չեն նշանակեր, որ
Սուրիան յառաջիկայ ժամանակներուն, էական եւ կարեւոր դերեր պիտի չունենայ շրջանին
մէջ, մանաւանդ, որ ամերիկեան նոր վարչամեքենայի մէկէ աւելի փակ սենեակներուն մէջ
պարզ լեզուով կը խօսուի նախագահ Պաշշար Ասատին հետ լեզու գտնելու անհրաժեշտութեան
եւ անհետաձգելիութեան մասին։ 

Իսկ թէ ինչ դեր պիտի ունենայ Սուրիան, այդ մասին կարելի է խօսիլ այլ առթիւ։ 

Այն մասին թէ ինչպէս կիրակնօրեայ «մանղալավարութիւն»ս տապալեցին... 

Այս կիրակի մեծամասնութիւնը որոշած է մանղալ չվարել։ Դժուար կացութեան մէջ եմ։
Որոշումը առնուած է երկու երրորդ մեծամասնութեամբ եւ դժուար է բեկանել։ 

Քուէարկութիւնը տեղի ունեցաւ երէկ գիշեր։ Երկուքուկէս ձայն պէտք էր մանղալ վարելու
համար բայց ես հաւաքեցի մէկ ձայն, կինս երեք ձայն ու մեծամասնութեան որոշումով այս
կիրակի թեթեւ բան մը պիտի ուտենք... Թերեւս «փաթաթես» կը խաշենք, վրան թեթեւ աղ մը
կը ցանենք ու քիչ մըն ալ ձէթ կը քսենք, հետն ալ սալաթ մը... Հիւանդանոցի ճաշ... 

Եղածը յեղափոխութիւն էր ու առանց քայլ առնելու... Նստած տեղերնին որոշեցին,
քուէարկեցին ու այսքան տարուան իմ կիրակնօրեայ մանղալատիրութիւնը մէկ ակնթարթով
տապալեցին... 

Զայրացած տունէն դուրս ելայ ու եալլա սինեմա... 

Գացի տեսայ երեք ֆիլմ կայ։ Իմ ճաշակիս ֆիլմ մը զատեցի ու մօտեցայ որ տոմս մը առնեմ
բայց՝ 

— Մէկ հոգիի համար սրահը չենք բանար, ըսին։ Նուազագոյնը չորս հոգի պէտք է։ 

— Երեւի սխալ հասկցաք, ըսի, ուզածս վերելակի տոմս չէ, ֆիլմի համար է։ 

— Ընդհակառակը, շատ ճիշդ հասկցանք... Վերելակի պարագային առաւելագոյնը չորս է, իսկ
այս սինեմայի պարագային չորսը նուազագոյնն է... Նկատի առէք որ այս երկրին մէջ
վերելք չկայ, միայն վայրէջք կայ։ 

Բաւական սպասեցի բայց իմ զատած ֆիլմս դիտել ցանկացող մը չգտայ... Տոմսավաճառը
թելադրեց որ մեծամասնութեան ճաշակին հետեւիմ ու միւս երկու ֆիլմերէն մէկը զատեմ
բայց չընդունեցի... 

Ո՞վ ըսաւ թէ մեծամասնութեան ճաշակը անպայման լաւ է... Բայց ինչ ընէի... Զիս բնաւ
չհետաքրքրող ֆիլմ մը դիտէի, պարտուած տուն վերադառնայի ու վրան ալ խաշած փաթաթե՞ս
ուտէի... Թէ փորձ մը ընէի, երեք հոգի համոզէի ու նպատակիս հասնէի։ 

Փորձեցի ու պատկերացուցէք երեքի տեղ հինգ հոգի համոզեցի եւ ուզած ֆիլմս դիտեցի...
Թէեւ մէկը քնացաւ ուրիշ մըն ալ ձգեց սրահը դուրս ելաւ բայց միւս երեքը գոհ մնացին
եւ իրենց իսկ վկայութեամբ՝ թարմ ճաշակով տուն գացին։ 

Իսկ ես յաղթական տուն վերադարձայ ու փոխանակ մեծամասնութեան ճաշակին զոհ դառնալու,
անոնց ճաշակը թարմացնել որոշեցի... 

Ձեր խաշած փաթաթեսն ու սալաթը անուշ ըլլայ ձեզի... Բայց կտոր մըն ալ միս հետը
կարծեմ թէ բնաւ չի խանգարի... 

2 դեկտեմբերին Արցախի մէջ ՀՅԴ Հայ դատի յանձնախումբերու եւ գրասենեակներու
խորհրդաժողովի ընթացքին ՀՅԴ Բիւրոյի ներկայացուցիչ Յակոբ Տէր Խաչատուրեան խօսած է
խորհրդաժողովի աշխատանքներուն հիմնական ուղղութիւններուն մասին: Ան իր ելոյթին մէջ
ըսած է. 

«Յետպատերազմեան այս շրջանին կայ ընդհանուր ընկճուածութիւն. այդ ընկճուածութիւնը
ե՛ւ հայրենի զանգուածներուն մօտ է, ե՛ւ զգալի է յատկապէս սփիւռքի պարագային: Մեզի
համար ընդունելի չէ այս երեւոյթը, եւ Հայ յեղափոխական դաշնակցութիւնը, Հայ դատի
կառոյցները, մեր բոլոր շարքերով ու համակիրներով պիտի աշխատինք, որպէսզի դուրս գանք
այդ հոգեբանական ընկճուածութենէն: Մեզի համար այդ էջը փակուած է: 

Հիմա ժամանակն է յաւելեալ թափով աշխատանքներու լծուելու եւ յառաջ երթալու մեր չորս
հիմնական նպատակներուն ուղղութեամբ: Այդ չորս նպատակները Հայ դատի ոլորտին մէջ
հետեւեալ ձեւով կը սահմանուին. առաջինը մեր հայրենիքի իրազեկման խնդիրն է, լոպիինկի
հարցը, Հայաստանի Հանրապետութեան պետականութեան ամրապնդման եւ միջազգային
հեղինակութեան բարձրացման խնդիրը: Երկրորդը մեր շատ սիրելի Արցախի անկախութեան
ճանաչման, եւ ուր ատիկա հնարաւոր չէ, ինքնորոշման իրաւունքի շեշտաւորման խնդիրն է,
նաեւ՝ Արցախի օժանդակութեան ծրարը: Երրորդը՝ Հայ դատի դասական օրակարգն է՝
Ցեղասպանութեան ճանաչման, հետեւանքներու վերացման եւ պահանջատիրութեան իմաստով:
Չորրորդը՝ հայ ժողովուրդի իրաւունքներու պաշտպանութեան խնդիրն է, ուր ալ գտնուինք՝
հայապատկան հողերու վրայ, թէ տարբեր երկիրներու մէջ: Կարեւոր է նաեւ մեր
երիտասարդութեան քաղաքականացման խնդիրը, անհրաժեշտ է, որ տարբեր երկիրներու մեր
երիտասարդները մասնակցին քաղաքական կեանքին, ու նաեւ փորձենք տեղ-տեղ «բերդը գրաւել
ներսէն»: 

Մեր խորհրդաժողովի օրակարգի առիւծի բաժինը Արցախն էր: Պատերազմէն ետք մենք մշակած
ենք յատուկ ուղեգիծ, երկու առցանց խորհրդաժողով ունեցած ենք: Նախորդ՝ 2020-ի
խորհրդաժողովն ալ Արցախի մէջ կայացաւ: Այն ատեն տակաւին կանխատեսելի չէր այն
պատերազմը, որ Ազրպէյճանը եւ Թուրքիան իրենց ահաբեկիչ շրջանակներով սանձազերծեցին
Արցախի եւ Հայաստանի նկատմամբ: Բայց այդ ժողովին ժամանակ մենք դրինք Արցախի համար
տարուելիք աշխատանքներուն հիմքերը: Ուղեցոյց ունէինք, բայց պատերազմէն ետք անիկա
թարմացնելու, աւելի նպատակայարմար դարձնելու, թիրախաւորելու կարիք կայ: 

Այդ աշխատանքը սկսած ենք պատերազմէն անմիջապէս ետք, որովհետեւ ո՛չ պատերազմի
ընթացքին, ո՛չ ալ անկէ ետք մենք մեր աշխատանքները դադրեցուցած ենք, այլ պարզապէս
փոխած ենք թիրախներն ու շեշտադրումները: Իջած ենք հրապարակ՝ պաշտպանելու Արցախի
շահերը՝ մեր շահերը: Մենք լաւ գիտենք, թէ մեր թշնամին ի՛նչ հսկայական միջոցներ
կ՚օգտագործէ, որուն դէմ ունինք մեր բանակը: Հայ դատի ընկերներն ու ընկերուհիները կը
ներկայացնեն հայ ժողովուրդի երկրորդ բանակը: Եթէ առաջինը մեր ժողովուրդի ֆիզիքական
պաշտպանութիւնն կ՚ապահովէ, Հայ դատի բանակը անոր թիկունքն է, որ քաղաքական,
դիւանագիտական եւ արտաքին յարաբերութիւններու ոլորտին մէջ նոյնքան մեծ պատերազմի
մէջ է աշխարհով մէկ: 

Մենք ունինք նաեւ Արցախի բարեկամներու ցանց, որ օրըստօրէ կ՚ընդարձակուի: Միջին
Արեւելքի, Հիւսիսային եւ Հարաւային Ամերիկայի, Աւստրալիոյ, Եւրոպայի մէջ ունինք
այնպիսի ոչ հայ բարեկամներ, որոնք պատրաստ են Արցախի դատի կողքին կանգնելու,
յայտարարութիւններ կատարելու, բանաձեւեր ներկայացնելու խորհրդարանին մէջ,
իշխանութեան հետ գործակցելու: Եւ մենք բաւական մեծ յաջողութիւններու հասած ենք այս
առումով: 

Վերջերս Նոպելեան 4 մրցանակակիրներ յստակօրէն Ազրպէյճանը իբրեւ յարձակողապաշտ
որակեցին: Համաշխարհային ընկալման մէջ Ազրպէյճան ինքն իրեն կը ներկայացնէ իբրեւ իր
հողերուն վրայ պատերազմ տարած պետութիւն եւ երբեք չէ ընդունած Արցախի ինքնուրոյն
նկարագիրը: Ատիկա փոխելու համար մենք դիմեցինք Նոպելեան մրցանակակիրներուն, որոնք
վերջերս այդ յայտարարութիւնը կատարեցին: Շուտով այդպիսի յայտարարութիւն պիտի ըլլայ
նաեւ Կիպրոսի մէջ, եւ նմանատիպ աշխատանքներ կը կատարենք աշխարհով մէկ: 

Կարելի եղաւ կասեցնել քանի մը ռազմական աշխատանքներ՝ կապուած մեր թշնամիին
զինամթերք մատակարարելու հետ: Այդ ուղղութեամբ լուրջ աշխատանք տարուեցաւ: Քանատայի
մէջ «Պայրաքտար»-ի մասեր տրամադրող ընկերութիւնը սնանկացաւ, քանի որ մեր աշխատանքին
իբրեւ արդիւնք Քանատայի կառավարութիւնը արգիլեց այդ կտորներու առաքումը Թուրքիա:
Մեծ պայքար կը մղենք այդ ուղղութեամբ Միացեալ Նահանգներու եւ Իսրայէլի մէջ: Նաեւ
աշխարհով մէկ կը ներկայացնենք Ազրպէյճանի եւ Թուրքիոյ յարձակողական քաղաքականութեան
իսկական դիմագիծը: 

Մենք Հայ դատի յանձնախումբերու կողքին գործող ունինք հայերու իրաւունքներով զբաղող
միութիւն, որ մասնագիտացած է Արցախի հարցին իրաւական մասով: Այսօր դատեր բացած ենք
գերիներու հարցով եւ այդ ուղղութեամբ կ՚աշխատինք Հայաստանի փաստաբանական
ընկերութիւններէն մէկուն հետ: Նաեւ պատերազմական ոճիրներու, Արցախի մշակութային
ժառանգութեան պաշտպանութեան խնդիրները կ՚արծարծենք: 

Արցախի առումով օրակարգի վերջին հարցը մեր այլազան յանձնախումբերու եւ
գրասենեակներու յարաբերութիւններն են Արցախի Հանրապետութեան իշխանութեան տարբեր
օղակներուն հետ, հիմնականին մէջ արտաքին յարաբերութիւններու, մարդու իրաւունքներու
պաշտպանութեան եւ Արցախի օժանդակութեան ծրագիրներու առումով: 

Խորհրդաժողովի ընթացքին քննարկումներ ունեցանք Հայաստանի քաղաքականութեան, մեր
տարուելիք աշխատանքին, Ջաւախքի, Նախիջեւանի, Միջին Արեւելքի ճգնաժամի, մանաւանդ
լիբանանահայութեան եւ սուրիահայութեան խնդիրներու եւ Թուրքիոյ ու Արեւմտեան
Հայաստանի մեր դատի հետապնդման հարցերուն մասին: 

Կարեւոր տեղ յատկացուած է Հայ դատի գրասենեակներու աշխատանքը, քարոզչական,
հաղորդակցական միջոցները աւելի արդիւնաւէտ դարձնելուն: 

Քննարկուած հարցերուն մէկ մասը միշտ կայ մեր օրակարգին վրայ, մէկ մասն ալ
թելադրուած էր վերջին երկու տարուան ընթացքին տեղի ունեցած դէպքերուն պատճառով:
Մենք պիտի շարունակենք մեր քննարկումները, եւ համոզուած եմ, որ շուտով կրկին պիտի
տեսնուինք Արցախի մէջ»: 

Ուիքիփետիան ազատ բովանդակութեամբ, բազմալեզու հանրագիտարանային նախագիծ է, որուն
կը հովանաւորէ ոչ հասութաբեր ամերիկեան հիմնադրամը՝ Ուիքիմետիա Հիմնադրամը: Անունը
կազմուած է Ուիքի (համագործակցական կայքեր ստեղծելու արուեստագիտութիւն, հաուայեան
ուիքի բառէն, որ կը նշանակէ «արագ») եւ յունարէն Encyclopedia բառերէն։
Ուիքիփետիայի աւելի քան 30 միլիոն յօդուածները (ինչպէս՝ շուրջ 251.716 հայերէն
Ուիքիփետիային մէջ) ստեղծուած են կամաւորներու կողմէն, եւ համարեա բոլոր
յօդուածները կրնան խմբագրուիլ համացանցէն օգտուող ցանկացած անձի կողմէն։ Ուիքիփետիա
նախագիծը սկսած են Ճիմմի Ուէյլզը եւ Լէրի Սէնկըրը 2001-ի Յունուարին, եւ ներկայիս
այն Համացանցի ամենաօգտագործուող հանրագիտարանային կայքն է: 

Սեպտեմբեր 2007-ին այն ունէր 285 անկախ լրիւ առանձին լեզուական տարբերակներ, որոնց
իրականացման հովանաւորը Ուիքիմետիա Հիմնադրամ հասարակական հիմնադրամն է։ Աւանդական
հանրագիտարանային յօդուածներու հետ մէկտեղ կան նաեւ ալմանախ, թերթեր եւ ներկայ
իրադարձութիւններ թեմաներ։ Ուիքիփետիան ներկայիս Համացանցին ամենայաճախ այցելուող
տեղեկատուական կայքերէն մէկն է։ Օրական ամբողջ աշխարհէն գրեթէ 80 միլիոն մուտք
կ՚ըլլայ այս կայքը։ 

Ուիքիփետիան կը պարունակէ մօտաւորապէս 30 միլիոն յօդուած, որոնցմէ աւելի քան
4.300.000-ը կը պատկանին անգլերէն տարբերակին։ Հանրագիտարանը սկսաւ գործել որպէս
փորձագէտներու կողմէն գրուող Նուփետիա հանրագիտարանի շարունակութիւնը 15 Յունուար
2001-էն։ Հանրագիտարանը կ՚աշխատի ուիքի համակարգչային ծրագրով եւ ունի բազմաթիւ
քոյր նախագիծեր, ինչպիսին են օրինակ Ուիքիդարանը եւ Ուիքիգիրքերը: 

Ուիքիփետիան կը գնահատուի անվճար ըլլալու, ազատութեան եւ մատչելիութեան, թեմաներու
հսկայական բազմազանութեան եւ յիրաւի մանրամասն տեղեկութիւններու համար։ Ուիքիփետիան
կը քննադատեն աւանդական հանրագիտարանի համեմատ արժանահաւատութեան պակասի համար, եւ
աւանդական հանրագիտարանային թեմաներու վերաբերեալ յօդուածներու թերութիւններուն
համար։ Այս կայքը նաեւ հսկայածաւալ փորձարարական դաշտ է այսպէս կոչուած ընկերային
գիտութիւններու բնագաւառէն ներս ազատ քննարկումներու համար։ 

Ազատ ու մատչելի հանրութեան գաղափարը, մէկ հանրութեան, որ միաւորուած է
արուեստագիտութեամբ, ուր հետզհետէ կը մեծնան հաղորդակցուող տեղեկութիւններու
ծաւալները, աշխուժօրէն յօդուածներ կը գրուին եւ կը քննարկուին ու ազատօրէն կը
տրամադրուին համաշխարհային հասարակութեան, այս առանձնայատկութիւնները Ուիքիփետիան
կը դարձնեն բացառիկ երեւոյթ մը ոչ միայն որպէս հանրագիտարան, այլ նաեւ որպէս
տեղեկատուական ռեսուրսներու աննախադէպ աղբիւր մը։ Այդուհանդերձ, շնորհիւ այն
հանգամանքի, որ այն բաց է իւրաքանչիւր գրել ցանկացողի համար եւ կրնայ ազատօրէն
խմբագրուիլ ընթերցողներուն կողմէն, յօդուածներու արժանահաւատութիւնը ըստ էութեան
կախուած է գրողի պատասխանատուութիւնէն եւ բարեխղճութիւնէն, եւ Ուիքիփետիա համայնքը
անդադար աչալուրջ պիտի ըլլայ վանդալութեան հնարաւոր դէպքերը կանխարգիլելու եւ
ենթակայական տեսակէտներէն խուսափելու համար։ 

Ուիքիփետիայի արժանահաւատութիւնը յաճախ կասկածի տակ կ՚առնուի, ճիշդ այդ պատճառով,
որ յօդուածներու բովանդակութիւնը կրնայ ազատօրէն խմբագրուիլ ցանկացողներու կողմէն,
իսկ այդ կրնայ հանգեցնել որոշակի անճշտութեան եւ ոչ բաւարար խորութեամբ հետազօտուած
բովանդակութեան։ Վանդալութիւնը մշտական խնդիր է, թէեւ ի պատիւ համայնքի պէտք է
ըսել, որ այն սովորաբար կը բացայայտուի ու կը վերացուի քանի մը վայրկեաններու
ընթացքին։ 

Ուիքիփետիա նախագիծը ստեղծուած է 2001-ի Յունուարին, Ճիմմի Ուէյլզի եւ Լէրի Սէնկըրի
կողմէ։ Հանրագիտարանը կը պատկանի Ուիքիմետիա Բարեգործական Հիմնադրամին, որ
նուիրատուութիւններէ գոյացած հասոյթը կը յատկացնէ Ուիքիփետիայի եւ այլ քոյր
նախագիծերու զարգացման։ Հանրագիտարանին երեսուն միլիոնէ աւելի յօդուածները, որոնց
շարքին՝ 7800-է աւելի արեւմտահայերէնով յօդուածները ստեղծուած են կամաւոր
խմբագիրներու կողմէ։ 

1 Ապրիլ 2019-էն սկսեալ Արեւմտահայերէն Ուիքիփետիան ունի իր առանձին հարթակը։ 

Արեւմտահայերէն Ուիքիփետիա, Ուիքիփետիա բազմալեզու եւ ազատ հանրագիտարանի հայալեզու
երկու տարբերակներէն մէկն է։ Հիմնուած է 1 Ապրիլ 2019-ին։ Միւսը Արեւելահայերէն
Ուիքիփետիան է, որ կը կոչուի հայերէն Վիքիպեդիա։ Հիմնուած է Յունուար 2001-ին։
Ինչպէս բոլոր այլ Ուիքիմետիա-նախագիծերը, Արեւմտահայերէն Ուիքիփետիայի
բովանդակութիւնը կը գտնուի ազատ արտոնագիրի տակ, եւ իւրաքանչիւր անձ կրնայ
օգտագործել, խմբագրել ու տարածել այդ բովանդակութիւնը։ Յետագայ բոլոր տարբերակներն
ալ կը տարածուին նոյն սկզբունքներով։ 

Ուիքիմետիա Հիմնադրամ, ոչ հասութաբեր ամերիկեան հիմնադրամ, որուն գլխամասը կը
գտնուի Սան Ֆրանսիսքոյի մէջ՝ Գալիֆորնիա, ԱՄՆ։ Հիմնադրամը կը գործէ Ֆլորիտա նահանգի
օրէնսդրութեան համապատասխան, ուր այն հիմնադրուած է։ Այն կը գործարկէ
համագործակցային եղանակով՝ ազատ բովանդակութեան ստեղծման ուղղուած քանի մը ուիքի
նախագիծեր՝ Ուիքիփետիա, Ուիքիբառարան, Ուիքիքաղուածք, Ուիքիգիրքեր, Ուիքիդարան,
Ուիքիպահեստ, Ուիքիցեղեր, Ուիքիլուրեր, Ուիքիլսարան, ինչպէս նաեւ, այժմ փակուած
Նուփետիա նախագծի սեփականատէրն է։ Առաջատար նախագիծը՝ Ուիքիփետիան, ամենաշատ
այցելուներ ունեցող ուէպ կայքերու տասնեակին մէջ է։ 

Հիմնադրամը պաշտօնապէս ստեղծուած է 20 Յունիս 2003-ին Ուիքիփետիա հանրագիտարանի
համահիմնադիր Ճիմմի Ուէյլզի կողմէ։ Հիմնադրամը կը ֆինանսաւորուի աշխարհի տարբեր
ծայրերէն՝ կամաւորներու հանգանակութիւններու միջոցով։ 

Ըստ Ուիքիմետիայի կանոնադրութեան՝ հիմնադրամի նպատակն է ստեղծել եւ զարգացնել
կրթական բովանդակութիւն, այնուհետեւ արդիւնաւէտ եւ համընդհանուր տարածել այդ։
Ուիքիմետիա Հիմնադրամի նախագիծերուն կը մասնակցին կամաւորներ տարբեր երկիրներէ,
որոնք կը ստեղծեն ազատ բովանդակութիւն եւ ծրագրային ապահովում, որ հասանելի է ազատ
արտօնագիրով։ Հիմնադրամի գործունէութեան կ՚աջակցին բազում երկիրներու մէջ ստեղծուած
մասնաճիւղերը, որոնց աշխատանքը կրկին հիմնուած է կամաւորներու վրայ։ 

Կլիմայական փոփոխութիւնը կրնայ նկարագրուիլ իբրեւ դանդաղ եւ ներդաշնակ փոփոխութիւն,
որ կ՚ազդէ երկրագունդին կլիմային: Կլիմայական փոփոխութիւնը համերկրային հարց մըն է՝
կենսոլորտային, ընկերային, տնտեսական, բաշխումային եւ քաղաքական ծանր
հետեւանքներով, եւ այսօր կը կազմէ մարդկութեան առաջնահերթ մարտահրաւէրներէն մին:
Անիկա յառաջացած է մարդոց առօրեայ գործունէութիւններէն եւ կը սպառնայ բնութեան եւ
մարդկութեան: Երկրագունդին ջերմաստիճանը կը բարձրանայ բնութեան ընդհարումներով: 

Երկիր մոլորակին կլիմայական փոփոխութեան հիմնական ցուցանիշները` հողի եւ Ովկիանոսի
ջերմաստիճանին բարձրացումը, ծովու մակարդակին եւ ջերմոցային կազերու ծաւալներու
աճը, կը մատնանշեն Երկիր մոլորակին տաքնալը: 

Կլիմայի փոփոխութիւնները կը նկատուին մարդկութեան ժամանակակից առաջնահերթ
մարտահրաւէրներէն, որոնց պատասխանը կը պահանջէ բոլորին զօրակցութիւնը։ 

Կլիմայական փոփոխութիւններուն պատճառները 

Մարդոց առօրեայ գործունէութիւնները ջերմոցներու կազերու արտադրման պատճառ կը
հանդիսանան եւ Երկիր մոլորակին ջերմաստիճանը վտանգաւոր կերպով կը բարձրանայ։ 

Ի՞նչ են եւ ի՞նչպէս կը ստեղծուին ջերմոցային կազերը 

Արեւուն ուժը մթնոլորտէն կ՚անցնի լոյսի ձեւով: Արեւուն ուժը ջերմութեան կը վերածուի
եւ կը տաքցնէ Երկիր մոլորակը: Ջերմութենէն մաս մը մուտք կը գործէ դէպի տիեզերք,
ուրիշ մաս մըն ալ կը ներծծուի կազերու միջոցով մթնոլորտին մէջ: Կազերը, որոնք
կ՚արգիլեն ջերմութիւնը դուրս գալէ, կը կոչուին ջերմոցային կազեր: Ջերմոցային կազերը
Երկրին ջերմաստիճանը կը պահպանեն մօտաւորապէս 59 աստիճան F-ի (15 աստիճան C-ի)
վրայ: Բայց այսօր կը տեսնենք, թէ այս ջերմոցային կազերը մեծ քանակութեամբ
մթնոլորտին մէջ կը մտնեն, եւ այդպիսով շատ տաքութիւն կը պահեն: Ջերմոցային կազերէն
ամէնէն կարեւորներն են՝ բնածուխի երկթթուակը (CO2)ն եւ ջրաշոգին: Ջերմոցային կազերը
Երկիրին ջերմաստիճանը կը պահպանեն մօտաւորապէս 59 աստիճան F-ի (15 աստիճան C-ի)
վրայ: Բայց այսօր այս ջերմոցային կազերը մեծ քանակութեամբ մթնոլորտին մէջ մտնելով
բարձր աստիճանի տաքութիւն կը պահեն։ 

Ի՞նչ է գիտնականներուն կարծիքը 

Ջերմաստիճանին փոփոխութիւնը վերջին 50 տարիներուն 

Մոլորակին կլիման տեւաբար կը փոխուի։ Վերջին 650.000 տարիներուն երկրագունդը ապրած
է եօթը սառցային յառաջացման եւ նահանջի շրջաններ (սառոյցներու լուծում). վերջին
տարիներուն ամէնէն հին սառնալեռը՝ 11.700 տարեկան, սպառնալիքի տակ է։ 

Կլիմայական փոփոխութիւնը կը վերագրէ փոքր տարափոխութիւններ երկրագունդին ուղեծիրին,
որոնք կը փոխեն արեգակին զօրութիւնը, զոր մեր երկիրը կ՚ընդունի։ 

Գիտական ապացոյցը կլիմայական փոփոխութեան համար աներկդիմի է։ 

Երբ երկիրը բնականէն աւելի տաքնայ, գիտնականները այս երեւոյթը երկրագունդի
ջերմութեան բարձրացում կամ կլիմայի փոփոխութիւն կ՚անուանեն: 

Ապացոյցներ 

Երկրագունդին ջերմաստիճանին բարձրացումը 

Երկիր մոլորակը կը կլանէ արեւու ճառագայթներուն 70 առ հարիւրը: 

Երկրագունդին մակերեսին միջին ջերմաստիճանը բարձրացած է 1,62 սկսեալ 19 հարիւրակէն։
Ամէնէն կարեւոր պատճառը բնածուխի երկթթուակի բարձրացումն է եւ մարդոց ստեղծած
բխումները մթնոլորտին մէջ։ 

Մոլորակին ջերմաստիճանը աւելի բարձրացած է վերջին 35 տարիներուն ընթացքին։ 2016-ին
ամէնէն տաք տարին կը համարուի, որովհետեւ Երկրին տաքութիւնը վտանգաւոր կերպով
բարձրացած էր, շարունակուած է ջերմոցային կազերու ծաւալներու աճը` գերազանցելով
1990-ին որոշուած առաւելագոյն ծաւալը, առաւել քան քսան երկիրներու մէջ արձանագրուած
է յաւելեալ տաք տարի, ինչ որ գերազանցապէս զգացուած է հարաւային կիսագունդին մէջ: 

Ովկիանոսին ջերմաստիճանին բարձրացումը 

Ամէնէն շատ ջերմութիւն ծծողները ովկիանոսներն են: Այդ երեւոյթը նշմարուած է 1969-էն
սկսեալ (700 մեթրէն)։ 2014-ին ծովու մակերեսի ջերմաստիճանը նոր մրցանիշներ
արձանագրած է, ինչ որ առաւելապէս զգացուած է Խաղաղական ովկիանոսին հարաւային
հատուածին մէջ: 

Անթարքթիքայի սառոյցներու հալելու իբրեւ հետեւանք կրնան հոնկէ դուրս գալ քիմիական
նիւթերը, մանաւանդ՝ թոյնի տեսակ մը, զոր բազմաթիւ երկիրներ գործածելէ հրաժարած են
երեսուն տարի առաջ: Շատ մեծ աշխատանքներ կը տարուին ովկիանոսներու ջերմացման առաջքը
առնելու համար, բան մը, որ այս պահուն տակաւին անկարելի կը թուի: Ովկիանոսները կը
կլանեն ահռելի քանակութեամբ տաքութիւն: Գիտնականները վստահ են, որ եթէ նոյնիսկ
մարդկութիւնը կարենայ ձերբազատիլ ջերմոցային կազերու քանակէն, համաշխարհային
ովկիանոսի փոփոխման հոլովոյթը պիտի շարունակուի եւ ատոր հետեւանքներէն մէկն ալ այն
պիտի ըլլայ, որ արեւադարձային հիւանդութիւնները տարածուին նոր շրջաններու մէջ: 

Սառցային առանձնացում 

Սառցայինները կ՚առանձնանան ամբողջ երկրագունդին վրայ, ներառեալ՝ Ալպեան,
Հիմալայեան, Անդէս, Ռոքիս, Ալասքայի եւ Ափրիկէի լեռնաշղթաներն ու լեռները։ 

2014-ին Հիւսիսային բեւեռի սառոյցներու հալքը 1998-2010 թուականներուն հետ
համեմատած սկսած է 20-30 օր աւելի կանուխ: 

Ծովուն մակերեսը կը բարձրանայ 

Վերջին դարուն ծովուն մակերեսը բարձրացած է 203,2 միլիմեթր։ Իսկ վերջին երկու
դարերուն ընթացքին ծովուն մակերեսին բարձրացումը կրկնապատկուած է եւ տարուէ տարի ալ
նոր մրցանիշներ կ՚արձանագրէ։ 

Կլիմայական փոփոխութիւններուն հետեւանքները 

Ջուրի ջերմ հոսանքներուն փոփոխութիւնները 

Սառերու հալքը եւ ծովու մակարդակին բարձրացումը 

Կլիմայական փոփոխութիւնը կ՚ազդէ Երկիր մոլորակին վրայ։ Բեւեռային շրջանի սառոյցը կը
հալի եւ ծովուն մակերեսը կը բարձրանայ։ Այսպէս, մեծ թիւով կղզիներ կ՚անհետանան,
ջուրով կը ծածկուին եւ մարդիկ կը գաղթեն։ 

Երբ ջուրը շատ կը տաքնայ, կը ծաւալի։ 

Միաժամանակ երկրագունդին գերջերմացումը երկու բեւեռներուն սառակոյտերուն փլուզման
պատճառ կը հանդիսանայ, ինչպէս նաեւ սառնալեռներուն ծաւալման: 

Վերոնշեալ պատճառներով, ծովու ջուրին մակերեսը կը բարձրանայ եւ իբրեւ հետեւանք տեղի
կ՚ունենան` ողողումներ, ջրհեղեղներ, մասնաւորաբար ծովեզերեայ շրջաններու մէջ եւ
մերձակայ դաշտերուն վրայ։ 

Գաղթ 

1980-ականներուն սկիզբէն իւրաքանչիւր յաջորդ տասնամեակ աւելի տաք եղած է, քան
նախորդը: Մասնագէտները հաստատած են, որ այս ընթացքով եթէ շարունակուի, մինչեւ
դարավերջ ջերմաստիճանը կրնայ 3-5 աստիճան բարձրանալ: Իսկ Միացեալ ազգերու
կազմակերպութիւնը (ՄԱԿ), իր կարգին, կը յիշեցնէ, որ Փարիզեան կլիմայական
համաձայնագրով պետութիւնները պարտաւորուած են պահպանել միջին ջերմաստիճանի
բարձրացումը 1,5 աստիճանի սահմաններուն մէջ: Եթէ այդպէս չըլլայ եւ եթէ բոլոր
քայլերը չտանին կանխելու համաշխարհային ջերմացումը, ապա մարդկութեան աղիտալի ապագայ
մը կը սպասուի եւ մոլորակին վրայ շատ հատուածներ կը դառնան անմարդաբնակ: 

Մեծ թիւով անասուններ կը ստիպուին տեղափոխուիլ դէպի նոր տարածութիւններ եւ վտանգի
մէջ կը գտնուին։ Նոյնպէս մարդիկ կը ներգաղթեն կամ՝ կ՚արտագաղթեն։ 

Եղանակի ծայրայեղ փոփոխութիւններէն կը ստեղծուին երաշտի պայմաններ եւ անձրեւի
տեղումներ։ 

ՄԱԿ կը հաստատէ, որ 2020-2021 տարեշրջանին կլիմայական փոփոխութիւններուն հետեւանքով
12,5 միլիոն բնակչութիւն տեղաշարժի ենթարկուած է. կը նախատեսուի, որ այս թիւը հասնի
20 միլիոնի: 

Բնութեան ծայրայեղ երեւոյթներ եւ անձրեւներու տեղափոխութիւն 

Կլիմայական փոփոխութենէն, ա՛լ աւելի կ՚ազատի երկթթուակ բնածուխը եւ մոլորակի
ջերմաստիճանը կը բարձրանայ։ 

Վերջին տարիներուն բնութեան ծայրայեղ փոփոխութիւնները յաճախակի են: Անոնք
ողողումներ եւ ջրհեղեղներ յառաջացնելէ բացի, նաեւ կ՚ազդեն ջուրին որակին
նուաստացման եւ ամէնէն մտահոգիչը՝ կարգ մը շրջաններու մէջ ջուրի աղբիւրներու
սահմանափակման։ 

Նոր հիւանդութիւններ 

Անիկա կրնայ մարդոց առողջութեան ազդել։ Նոր հիւանդութիւններ կը յատնուին, որոնք
աւելի վտանգաւոր են, որովհետեւ այս կլիմայական փոփոխութիւնները այլեւս անակնկալօրէն
կը յատնուին աշխարհի բոլոր անկիւններուն մէջ եւ կ՚ազդեն բնութեան երեւոյթներուն
բնականոն ընթացքին: 

Նկատուած է, թէ մեծ թիւով մահերու պատճառը կապուած է ջերմաստիճանի բարձրացման եւ
ջուրի միջոցաւ վարակիչ հիւանդութիւններու տարածման։ 

Ընկերային եւ տնտեսական անդրադարձ 

Այս փոփոխութիւնները լուրջ անդրադարձ կ՚ունենան մարդուն առողջութեան եւ
կառոյցներուն վրայ։ Նիւթական մեծ վնասներ կը յառաջացնեն տնտեսութեան եւ
հասարակութեան ոլորտներէն ներս: 

Հողագործութիւնը, անտառապահութիւնը, ուժանիւթը եւ զբօսաշրջիկութիւնը ուղղակի
կ՚ազդուին եւ կը տուժեն կլիմայական այս փոփոխութիւններէն: 

1980-2011 թուականներուն, ողողումներուն պատճառաւ 5,5 միլիոն մարդ վնաս կրած է եւ
90 պիլիոն եւրօ նիւթական վնասներ եղած են։ 

Հետեւանքները Եւրոպայի մէջ 

Հարաւային եւ կեդրոնական Եւրոպայի երկիրները ալ աւելի յաճախ կը տուժեն կիզիչ
ամառներէն (անպատրաստ են տակաւին դիմագրաւելու), անտառներու հրդեհներէ եւ երաշտէ: 

Ջուրի պակասը զգալի է Միջերկրականի աւազանի երկիրներուն մէջ: 

Հիւսիսային Եւրոպան կ՚ընդունի մեծաքանակ անձրեւներ, հետեւաբար ողողումները ձմրան
եղանակին կը շատնան։ 

Համաշխարհային ջերմացման նոյնիսկ կէս աստիճան բարձրացումը զգալիօրէն կը վատթարացնէ
երաշտներու, ջրհեղեղներու, խիստ տաքութեան եւ աղքատութեան վտանգները հարիւր
միլիոնաւոր մարդոց համար: 

Հետեւանքները զարգացած երկիրներուն մէջ Սառերու լուծումը. մեծ Արջը անհետացման
վտանգի մէջ կը գտնուի 

Աղքատ երկիրները անմիջականօրէն կ՚ազդուին կլիմայական փոփոխութիւններէն, որովհետեւ
այդ երկիրներուն բնակիչները կախեալ են իրենց շրջապատէն, բնութենէն: Այդ պատճառով
կ՚արտագաղթեն դէպի զարգացած երկիրներ, որոնց կառոյցները անբաւարար են ընդունելու
այդ մեծ հոսքը։ Հետեւաբար կը յառաջանան ընկերային, հասարակական լուրջ հարցեր։ 

Վայրի կենսահարստութեան վտանգը 

Կլիմայական փոփոխութիւնները կը վտանգեն երկրագունդին վայրի կենսահարստութեան եւ
բուսականութեան: Բազմաթիւ բոյսեր եւ անասուններ կը պայքարին դիմագրաւելու համար այս
կացութիւնը: 

Ցամաքի եւ ջուրի տեսակներ նոր շրջաններ կը տեղափոխուին: Իսկ շատեր անհետանալու
վտանգի տակ են։ 

Ըստ գիտնականներու կատարած հետազօտութիւններուն, կլիմայական փոփոխութիւնները կրնան
մինչեւ դարավերջ վերացնել Երկիրին բուստերու խութերուն գրեթէ ողջ բնակելի
միջավայրը: Երկրագունդին վրայ գոյութիւն ունեցող բոլոր բուստերու խութերուն 70-90
տոկոսը անհետացման վտանգի տակ կը գտնուին յառաջիկայ 20 տարուան ընթացքին: Անոր
պատճառներէն մէկը՝ ովկիանոսներու ջերմաստիճանին բարձրացումն է, ինչպէս նաեւ՝ ջուրին
թթուայնութիւնը եւ աղտոտութիւնը: 

Գիտնականներու Առաջարկներ՝ Լուծումներու Յանգելու Համար 

Աստղագէտ Ռոճըր Անցէլ կ՚առաջարկէ մոլորակին շուրջ տեղադրել 60 սմ շառաւիղով եւ քանի
մը կրամնոց միլիոնաւոր ոսպնեակներ, որոնց միջոցով հնարաւոր ըլլայ ցրուել արեւուն
ճառագայթները: Անցէլ համոզուած է, որ այդ մէկը կը յանգեցնէ արեւային ճառագայթման
նուազեցման: 

Ուրիշ գիտնական մը կ՚առաջարկէ մոլորակը շրջապատել մանր մասնիկներու կամ
տիեզերանաւերու օղակով մը, որպէսզի ստուերի տակ առնէ արեւադարձային գօտիները՝
մեղմելու համար կլիման: Արտացոլող մասնիկները կարելի է ստանալ երկիրին, լուսինին
կամ աստղակերպերուն վրայի լեռնային մշակումներէն: Եթէ այդ նախագիծը գործադրուի, ապա
տիեզերանաւերու արտադրման պարագային կը ծախսուի 500 միլիառ, իսկ մասնիկներու
պարագային մինչեւ 200 թրիլիոն տոլար: 

Կլիմայագէտ Ուոլլաս Պրոքըր կ՚առաջարկէ փուչիկներու եւ օդանաւերու օգնութեամբ
մթնոլորտի շերտերէն մէկուն՝ վերոլորտին մէջ շաղ տալ ծծումբի մասնիկներ, որոնք այդ
մակարդակի վրայ կը մնան մօտ երկու տարի: Այդ նախագիծը կը գնահատուի մօտաւորապէս 50
միլիառ տոլար: 

Ուրիշներ կ՚առաջարկեն յատուկ սարքաւորումներու միջոցով ծովուն ջուրէն աղային
գոլորշիներ ստանալ եւ զանոնք վերածել կերակուրի աղով յագեցած իսկական ամպերու,
որոնց ստուերին մէջ Երկիր մոլորակը «կը թաքնուի» արեւէն: 

Կ՚առաջարկուի նաեւ՝ ջրային հատուածներու վրայ ստեղծել ճերմակ մակերեսով կամ
կերպընկալէ զանգուածով պատուած լողացող արհեստական կղզեակներ՝ երկիր թափանցող
արեւային ճառագայթումը արտացոլելու համար: 

ՀԱՐՑԱՐԱՆ 

Գրական քննադատութիւնը իբրեւ ստեղծաբանական արարք. ի՞նչ կը հասկնաք ասով: 

Ո՞րն է գրական քննադատին գլխաւորագոյն պաշտօնը: 

Ի՞նչը կամ ինչե՞ր մղած են Ձեզ քննադատութեամբ անդրադառնալու սա կամ նա գործին:
Ի՞նչն է, որ կը ստիպէ, գրելու պարտադրանքին տակ կը դնէ, գիրը կը կանչէ: 

Մօտէն կը հետեւի՞ք այսօրուան միջազգային քննադատութեան եւ ի՞նչ կ՚ըսէ ան Ձեզի:
Հարցում 

Մեր գրականութեան գլխաւոր բացական քննադատութիւնը եղեր է, հակառակ Յակոբ Օշական
քննադատին, որուն ուղղութեամբ այսօր ալ կարգ մը գրողներ համոզուած չեն: Այդ կարգ մը
գրողները իրենք հաստատ ուղղութիւն կամ քննադատական որոշ բերք չունին: Եւ պակասը կը
մնայ պակաս: Ի՞նչ է Ձեր կարծիքը: 

Կարելի՞ է հայ գրական քննադատութիւնը, անոր կիրարկութեան կերպերը նկատի առած,
շրջաններու բաժանումի ենթարկել. եթէ այո՝ ի՞նչ անուններով պիտի բնորոշէիք այդ
շրջանները: Եթէ ոչ՝ ինչո՞ւ: 

Ո՞ր թերթերուն մէջ հանդէս եկած էք գրական քննադատութեամբ: Ձեր ըսելիքին ազատութեան
համար անոնք երբեւիցէ խոչընդոտ հանդիսացե՞ր են: Նկատա՞ծ էք որ հայ մամուլը
քննադատին առջեւ որեւէ դժուարութիւն դրած է, խօսքի ամբողջական արտայայտութեան
համար: Ինչպէ՞ս կը բացատրէք այդ դժուարութիւնը, եթէ կայ: 

Ի՞նչ է Ձեր պատկերացումը իսկական քննադատութեան, մանաւանդ՝ բանաստեղծական երկերու
պարագային: 

Եթէ ի գործ դրուի նման գրաքննադատութիւն, կը կարծէ՞ք որ բանաստեղծութիւնը կրնայ
որակ փոխել Սփիւռքի մէջ: 

ՄԱՐԿ ՆՇԱՆԵԱՆԻ ՊԱՏԱՍԽԱՆԸ 

Սիրելի Մարուշ, Աչքիս առջեւն է Նոյեմբեր 12ի նամակդ եւ անոր կցուած հարցարանը:
Այդքան ժամանա՞կ անցեր է զայն ստանալէս ի վեր: Միակ բանը որ կը յիշեմ՝ այն է, որ
մէկ քով դրի զայն երբ ստացայ, աւելի ձեռնտու օրերու յոյսով: Երկարապատում գիրք մը
կը պատրաստէի (եւ տակաւին կը պատրաստեմ) 20րդ դարու հայ գրականութեան շուրջ, իբր թէ
անգլերէնով (այսինքն՝ չգիտցած անգլերէնովս), վերնագիր՝ Writers of Disaster, եւ
ամբողջ ժամանակս խլելէ զատ՝ կ՚արգիլէ ան որ միտքս ուրիշ բանի վրայ կեդրոնացնեմ:
Բայց այս ալ ըսեմ. երբ նամակդ առի ու հասկցայ թէ բանը ինչումն է, սանկ աչք մը
նետեցի հարցարանին վրայ ու չուզեցի միտքս աւելի լարել անոր ամէն մէկ հարցումին բուն
տարողութիւնը ըմբռնելու նպատակով: Գիտէի սկիզբէն, թէ պիտի չպատասխանեմ այդ
հարցարանին, այնպէս որ հիմա ալ՝ պիտի չփորձուիմ իսկ: Որովհետեւ հարցումներդ շատ
բարդ են ինծի համար: Ես քննադատ մը չեմ, սիրելի Մարուշ: Պարզ ընթերցող մըն եմ: Կայ
խոշոր տարբերութիւն մը: Առաջին մէկ օրէն եղած եմ այդ բարեացակամ (եւ երբեմն ալ՝
չարակամ) ընթերցողը, որ կը յափշտակուի իր կարդացածովը, որ բան մը կը փնտռէ,
յուսահատական ձեւով, հեղինակներուն մէջ, ձեւով մը՝ կենաց ու մահու հարց մը:
Գրուածքները, երբեմն՝ բանաստեղծութիւն, յաճախ՝ տարբեր բնոյթի, փրկութեան լաստեր
եղած են իմ կեանքիս մէջ: Այդ ձեւով է, որ կարդացած եմ Ֆրանսացի բանաստեղծները երբ
քսան տարեկան էի: Այդ ձեւով է, որ կարդացած եմ Յակոբ Օշական երբ երեսուն տարեկան
էի: Միշտ այն տպաւորութեամբ, որ պիտի փրկուիմ, վերջապէս: Յետոյ՝ կարդալով գրելը
եղած է ինծի համար զէնք մը: Սէրս արտայայտելու միջոց մը յաճախ, ինչպէս պատահեցաւ
Ճինպաշեանի «Արխիւ Հասնումի»ի պարագային: Կամ տարիներ առաջ՝ Վահէ Օշականի պարագային
(իր մասին գրածս՝ տարիներու յաճախանքի արդիւնք, յաճախանքը հասկնալով բոլոր կարելի
իմաստներով): Բայց աւելի յաճախ, այո, զէնք մը: Ըլլանք անհամեստ (մեզի շնորհուած
կեանքէն քիչ բան մնացած է եւ ժամանակը չէ ոլորապտոյտ քաղաքավարութիւններու). զէնք
մը ժամանակակիցներուս բթամտութեան դէմ: Զէնք մը հայոց յուսահատելի անսիրելութեան եւ
անտարբերութեան դէմ, հանդէպ դպրութեան, հանդէպ խելքին, հանդէպ իրենք իրենց եւ
աշխարհի ապշեցուցիչ նորութիւններուն: Այս կեցուածքն իսկ (սէրերս արտայայտել,
սպառազինուած մօտենալ ամէն ինչի) արգիլած է, որ աւելի լայն շունչով տամ աշխարհ մը
գիրքերու ընդմէջէն: Գրելը եղած է միշտ կռիւ մը, ինքզինքիս հետ, աշխարհին հետ: Ատկէ
անդին չեմ կրցած անցնիլ: Այդ պատճառով ալ՝ քիչ գրած եմ: Երանի ըրածս քննադատութիւն
կոչուէր: Այն ատեն, Յակոբ Օշականի հետ, կրնայի թերեւս քննադատութիւնը իբրեւ տեսակ
մը «նորօրեայ բնազանցութիւն» դիտել կամ, ձեր բառովը, իբրեւ «ստեղծաբանական» արարք:
Իցիւ թէ: Բայց շատ լաւ գիտէք, որ մեզի արգիլուած են այդ պերճանքները: Ինչո՞ւ:
Որովհետեւ մենք կայուն չենք: Գրելը մեզի համար ասպարէզ մը չէ, կ՚ուզեմ ըսել՝
յառաջուց որոշադրուած, որուն տուեալները սպասէին մեզի կազմ ու պատրաստ, յաւիտեանս
յաւիտենից: Այլ ի՞նչ: Այլ ստիպողութիւն մը, ճամբայ բանալ մը, չխեղդուիլ մը, կրկին
ու կրկին՝ փնտռել մը: Մենք զմեզ: Ստեղծել ժամանակ մը, այսինքն՝ «երէկ» մը ու
«այսօր» մը, որ ըլլայ մերը, քանի որ մենք չէինք նախատեսուած: Մենք մեր ստեղծումն
ենք: «Ժամանակ» մը ստեղծել պէտք էր: Եւ այդ՝ կ՚ըլլայ միայն գրելով: Մենք չէինք
նախատեսուած, ի հեճուկս ամենայնի: Եւ այդ պատճառով է, որ ես կը գրեմ: Մեզի սպասող
չկար: Տունը պարապ էր, երբ ժամանեցինք այս աշխարհը: Ամէն մարդ՝ մեկնած: Բանալին՝
փասփասին տակը: Ուրեմն նաեւ՝ ո՛չ մէկ արժեչափ: Ամէն ինչ՝ գողօնի հանգամանքով:
Կ՚առնենք ինչ որ անհրաժեշտ է, վերապրելու համար, հո՛ն ուր կը գտնենք զայն: Մեզի չէր
տրուած, հետեւաբար՝ կը գողնանք: 

Լուրջի ա՛ռ, կ՚աղաչեմ, «ժամանակ» մը ստեղծելու մասին ըսածս: Հռետորութիւն չկայ ատոր
մէջ, ո՛չ ալ աշխատանքս սուղի ծախելու հանգամանք մը, ընդհակառակը: Կ՚անձնականացնեմ,
ճիշդ է, այն քիչը որ կրցած եմ ընել: Բայց ուրիշ ի՞նչ ձեւ կայ: 

«Ժամանակ» մը ստեղծելու ստիպողութենէն տարբեր եւ անդին, կայ ուրիշ նկատողութիւն մըն
ալ: Քննադատ մը, պաշտօնով ու կոչումով, կ՚աշխատի գրական գործերու վրայ: Ունի իր
առջին (կամ տեղ մը՝ իր մտքին մէջ ծուարած) գրականութեան յղացքը, գրականութիւնը
իբրեւ յղացք: Այդ յղացքը կը գործէ իր կամքէն անկախ: «Յղացք» բառն ալ (եւ ամբողջ
գաղափարը) կ՚առնեմ այս պարագային՝ Յակոբ Օշականէն: Ինչպէս գիտես՝ «Համապատկեր»ի
ծրագիրներէն մէկն է «ազատագրել գրականութեան յղացքը»: Այսինքն՝ պատմականօրէն
հետեւիլ անոր դանդաղ բացումին, փթթումին, գրողներուն ընդմէջէն, մինչեւ 1915, եւ
մինչեւ Օշական: Այն հաստատ համոզումով սակայն, որ եթէ չըլլար ինքը՝
քննադատ-պատմագիր-վիպագիրը, այդ յղացքը պիտի շարունակէր մնալ սանկ աղջամղջային
պայմաններու մէջ, ծածուկ, անյայտ, խանձարուրի մէջ, բանտուած, չազատագրուած: Այդտեղ,
զարմանալի եւ քիչ մըն ալ՝ անսպասելի կերպով, քննադատը այն է, որ երեւան կը բերէ
անյայտը, գրականը իբրեւ անյայտ գրականութեան ընդմէջէն, զայն ազատելով այն ամէն
ինչէն որ կը շփոթուէր անոր հետ, որ կ՚արգիլէր անոր կատարեալ երեւանումը (բառը կը
ստեղծեմ): Ահաւասիկ քեզի ստեղծաբան քննադատութեան մը ծրագիրը, շատ գիտակից եւ
հետեւողական կերպով գործի դրուած: Տրուած ըլլալով նաեւ որ գրական յղացքին
ազատագրումը կապ մը ունէր, ունենալու էր, բուն ազատութեան հետ, մեր հոգիներու
ազատութեան հետ: Օշականն է ըսողը, չէ՞, որ գրականութիւնը «ինքնորոշման» գերագոյն
ձեւն է, բառին մէջ պահելով քաղաքական երանգը, եւ ըսել ուզելով որ հո՛ն է իսկական
ինքնորոշումը, եւ ո՛չ թէ քաղաքական կոչուած ասպարէզին մէջ: 

Բայց հիմա նկատի ա՛ռ ընթացիկ քննադատը, եթէ կայ այդպիսի արարած մը, քննադատ մը որ
Օշական չէ եւ չունի իբրեւ ծրագիր գրական յղացքին ազատագրումը: Իրեն համար՝
գրականութիւնը տուեալ մըն է, չափանիշ մը: Ինքը պիտի չստեղծէ զայն, երեւան պիտի
չբերէ: Իր գործը «գրական» ըսուած գրուածքներու հետ է: Գրականի յղացքը խնդրոյ
առարկայ չէ իրեն համար: Ո՛չ իբրեւ ստեղծուելիք, պատմական ընթացքով երեւան բերուելիք
եզր մը, ո՛չ ալ իբրեւ հարցադրուելիք հաստատութենական իրողութիւն, որմէ ինքը կախեալ
ըլլար: Եւ քանի որ ինքը (ընթացիկ քննադատը) կախեալ է անկէ, չի կրնար զայն
հարցադրել, պարզ է: Գրականութեան հորիզոնին մէջն է, որ կը շարժի, կը մտածէ, կը գրէ:
Չի կրնար հորիզոնը ճեղքել անցնիլ: Հո՛ս է տարբերութիւնը քննադատին եւ ընթերցողին
միջեւ: Եւ «ընթերցող» բառը, կրկին, կ՚առնեմ (կը փորձեմ առնել) իր ամենապարզ
իմաստով: Պիտի ըսես. ընթերցողն ալ կախեալ է գրական յղացքէն, գրականութեան
հորիզոնէն, երբ կը կարդայ գրական կոչուած (ինքնակոչ կոչումով) գործեր: Այո՛: Բայց
ընթերցողին կոչումն ու պաշտօնը չէ գրական յղացքէն ստանալ իր որոշադրումները եւ անկէ
մեկնիլ իր կարդացածին մասին խօսելու ատեն, եթէ խօսելու ըլլայ: Այստեղ կայ վերստին
(բայց ուրիշ իմաստով մը) ազատութեան հարց մը: Ընթերցող մը չի կարդար գրուածքները
իբրեւ գրական: Չունի գրականի որեւէ յղացք ի մտի: Ամէն ինչ կը ստանայ հետեւաբար
իբրեւ անձնական: Հոսկէ՝ անձնականացումին անհրաժեշտութիւնը: Ամբողջ հարցը սակայն,
միամտութեան սկզբնական շրջանէ մը ետք, գիտակից ընթերցող մը դառնալ է: Այսինքն՝
գիտակից հակա-քննադատ մը: Ի՞նչ կ՚ընէ գիտակից հակա-քննադատը: Քանի որ չի գիտեր, թէ
ի՛նչ է գրականութիւնը, չի հասկնար բառին իմաստն իսկ, եւ քանի որ այսուհանդերձ՝
կ՚անդրադառնայ թէ իրեն ներկայացող էջերը «գրական» հանգամանքով կը ներկայանան, հարց
կու տայ ինքն իրեն, թէ ի՛նչ է այդ «գրական»ը: Կը հարցադրէ գրականը իբրեւ այդ: Կը
տարբաղադրէ յղացքը: Ամբողջովին թէական կը դարձնէ զայն: «Թէական»ը հոս՝ ըլլալով
«էական»ին հակառակը: Այդ պատճառով իսկ՝ կը դառնայ հետզհետէ հակաքննադատ: 

Ա՛յս ալ ըսեմ ի միջի այլոց, որ անկարող եմ ըմբռնելու, թէ ինչպէ՛ս այսպէս կոչուած
քննադատ մը կրնայ մօտենալ ընդհանրապէս արդի գործերուն, արդի գրուածքի դաշտին: Քանի
որ արդի գրուածքն է, առաջին հերթին եւ իր հաւանական ընթերցողներէն շատ առաջ, որ կը
ձեռնարկէ «գրական»ի այդ համընդհանուր խնդրականացումին: Մեր մէջ՝ Վահէ Օշականն է,
ինչպէս գիտես, որ տարած է այդ աշխատանքը մինչեւ որոշ տեղ մը: Թերեւս չէ գիտակցած
ամբողջովին իր ըրածին: Բայց ունի ապաբանաստեղծականացումի (ահաւոր բառ մը, բայց
չունիմ առ այժմ աւելի կարճը) հաստատ ծրագիր մը, որուն պարտինք հետեւիլ եւ
աշակերտիլ, բան մը հասկնալու համար իր գրածներէն: Հակա-քննադատը, վերը տրուած
հասկացողութեամբ, արդի գրուածքին հետեւորդն ու աշակերտն է, ուրիշ ոչինչ: Սակս ասոր՝
պարզ ընթերցող: Թէեւ բարդացաւ հոս քիչ մը «պարզ»ին իմաստը, եթէ ճիշդ է որ պարզ
ընթերցողը ինքն ալ ծրագիր մը կը մշակէ, հետզհետէ աւելի յստակ. գրականին
«մերկացում»ը: Ամէն պարագային՝ հոս ըսածս ալ բացայայտ կը դառնայ եթէ նկատի առնելու
ըլլանք այն հանգամանքը, թէ ո՛չ մէկ քննադատ գտնուած է, ի պաշտօնէ քննադատ մը, որ
Վահէին գործերուն մասին երկու տող կարենար հիւսել, սանկ խելքի պառկող: Վահէին
«Քաղաքը» մեր քսաներորդ դարու մեծ գործերէն մէկն է: Երբեւիցէ գրական քննադատի մը
գրչին տակ կարդացա՞ծ ես այդ գրքին մասին երկու փարա արժող գրախօսական մը: Վերջերս
պոլսեցիները սկսան Վահէին անունը ափեղ-ցփեղ հոլովել, որովհետեւ Վահէն տեսնելով
իբրեւ potential թշնամի, ուզեցին զինք իրենց հասկցած գրականութեան հորիզոնէն ներս
ներգրաւել: Միեւնոյն արարքով՝ անտեսեցին անշուշտ իր մասին գրուածները: Ուզեցին զինք
վերստին զետեղել-ներբերել բանաստեղծութեան ծիրէն ներս, այսինքն՝ իրենց հասկցած
բանաստեղծութեան: Մնաց որ Վահէն բան մը չըրաւ իր աշխատանքին յեղափոխիչ տարողութիւնը
պաշտպանելու համար: Հոյակապ օրինակ՝ չմտածուած յեղափոխութեան մը, բանաստեղծութեան
աշխարհէն ներս: Պէտք է սպասէինք դուրսէն եկող ընթերցողի մը, որ քննադատի պաշտօն ու
կոչում չունէր (ակնարկս՝ հայաստանցի մտաւորական Եուրի Խաչատրեանի եւ Վահէին հետ
ունեցած իր մէկ հարցազրոյցին մասին է, Երեւան լոյս տեսնող Երկիր թերթին «Վարուժան»
յաւելուածին մէջ), որպէսզի հասկցող մօտեցում մը ցուցադրուէր: Չեմ խօսիր իսկ իմ կամ
Գրիգորին գրածներուն մասին: Խոստովանինք սակայն, որ աշխարհը չցնցուեցաւ ատկէ:
Հայաստանցի բանաստեղծները հարց չտուին իրենք իրենց, թէ ի՛նչ բան էր այդտեղ
կատարուածը: Շարունակեցին իրենց ոտանաւորները գրել, արդիականութենէն կատարեալ
այլուրութեամբ մը: Շարունակեցին ինչպէս որ սկսած էին: Շարունակեցին չկարդալ:
Զարմանալի չէ, որ այդքան լաւ հասկնան զիրար՝ Պոլիսը եւ Երեւանը: Ի՞նչ էր ըսածս: Որ
հակա-քննադատը արդիականին աշակերտն է: Ընթերցող մըն է, պարզ, եւ ո՛չ թէ գրականին
պաշտօնեան: Աւելի գիտակից եւ հետեւողական մակարդակի մը վրայ, իր գործը գրականին,
գրական յղացքին հարցադրումն է, խնդրականացումը: Այս ամբողջին մէջ պահելով միշտ
անձնականութեան եզրը: Առաջին մակարդակի մը ուրեմն՝ չեմ գիտեր եւ չեմ ուզեր գիտնալ,
թէ ի՛նչ է գրականութիւնը: Իմ գործս գրականութեան հետ չէ՛: Երկրորդ մակարդակի մը,
կ՚ուզեմ կոտրել գրականութեան յղացքը, ինչպէս որ սկսաւ մեզի պարտադրուիլ ան ԺԹ.
դարու կէսերէն ասդին: Հոս կը սկսի ձեւով մը, այո՛, պատմական ծրագիր մը: Որ կապ
չունի սակայն ո՛չ միայն ընթացիկ քննադատութեան հետ, այլեւ Օշականեան ծրագիրին հետ:
Հակա-քննադատին ուզածը գրական յղացքը ազատագրել չէ: Զայն քանդել է իր արմատէն, իր
սաղմին մէջ: Այս երեւոյթը եւ աշխատանքի այս ընթացքը բացատրած եմ շատ տարբեր
առիթներով: Բացատրած եմ «L’Ecrit et le mutisme» վերնագրով տպուած ֆրանսերէն
ուսումնասիրութեան մը մէջ (գրուած 1980ին, տպուած՝ 1985ի՞ն), ինչպէս նաեւ Ages et
usages de la langue arménienne գրքի (1988) Ը. գլուխին մէջ, առանց գրական յղացքի
քանդումը եւ հակա-քննադատութեան գործողութիւնը բացայայտ կերպով բնանիւթ դարձնելու
(առաջինը հայ գրականութեան մասին ընդհանուր պատկեր մը տալու կը միտէր, երկրորդը՝
հայերէն լեզուի պատմութիւն մը կ՚առաջարկէր, հաստատութենական եւ ո՛չ թէ
լեզուաբանական դիտանկիւնէ): Բացատրած եմ նաեւ «Քննադատութիւնը եւ սրբազնութեան
փորձընկալումը» փորձագրութեանս մէջ (որ լոյս տեսաւ Փարիզի Կայքի Գ. համարին մէջ,
եթէ չեմ սխալիր): Անշուշտ գիտեմ, որ այս բոլորը բաւական չեն հասկնալի դարձնելու
համար, թէ ի՛նչ կը նշանակեն «կոտրել», «քանդել» բառերը, երբ կ՚ըսեմ, որ կ՚ուզեմ
քանդել գրական յղացքը իր արմատէն, խեղդել զայն իր սաղմին մէջ: Բայց գոնէ ցոյց կու
տան, որ պատմական տարողութիւն մը կայ «քանդել»ու ծրագիրին մէջ: Փորձ մը՝ գրականի
ծագումին դառնալու, գրականի որոշադրումները մէկ առ մէկ տարտղնելու, սաղմը արգանդին
մէջ խեղդելու համար: Նոյնը կ՚ընեմ այսօր Writers of Disaster գրքիս մէջ, որ հոս
ըսածներուս ամենալայն կիրարկումն է եւ ամենածաւալուն ընդունարանը: Յատկանշական
կերպով, դիտարկուած բնանիւթը հոն՝ գրականութիւնը չէ՛, այլ Աղէտը: Յստակ է, կը
կարծեմ, որ ուզածս՝ գրելը ազատագրել է գրականէն, իբրեւ հասկացողութիւն, իբրեւ
արարք, իբրեւ արարմունք: Որպէսզի կարելի դառնայ վերջապէս ո՛չ թէ միայն գրելը, այդ
«այդքան ընդարձակ եւ հանրային երեւոյթ»ը, որ իբր թէ բաղդատելի է միայն «հին
դարերուն կրօնքներով յօրինուած բարեխառնութեան», այլ աւելի համեստ բայց էական՝
գրական ըսուած գործերու արժանավայել ընթերցումը իրենց բոլոր շերտերու եւ
գրաւարկներու նկատառումով: 

Եւ կ՚անցնիմ ուրեմն հարցի երրորդ երեսակին: Առաջինը՝ ժամանակի ստեղծումն էր:
Երկրորդը՝ գրականէն ազատագրումը, հակադրուած գրականի ազատագրումին: Երրորդը, աւելի
կարճ հիմա, պիտի անդրադառնայ «քննադատութիւն» բառին: Ըսա՞ծ եմ ասկէ առաջ, թէ որքան
ատելով կ՚ատեմ՝ հայաստանեան «գրականագէտ», «գրականագիտութիւն» յորջորջումները:
Կարծես գրականութիւնը ըլլար գիտութեան առարկայ, այսինքն նախ եւ առաջ՝ առարկայ:
Գրականագէտը չի տարբերիր այս առումով՝ քննադատէն, ինչպէս որ վերը սահմանեցի զայն:
Կը ստանայ «գրական»ը եւ «գրականութիւն»ը իբրեւ իմաստ եւ իբրեւ
իրողութիւն-հաստատութիւն (institution): Կը դեգերի այդ իմաստի սահմաններէն ներս: Կը
քսուի գրագէտի քղանցքներու եւ գոհունակութիւն կը ստանայ ատկէ, ի հարկէ՝ հոգեբանական
գոհունակութիւն մը: Միեւնոյն ժամանակ, քանի որ հոգեբանօրէն անտանելի է այդ
«քսուիլ»ը, ինքն իր հաշուոյն՝ կ՚ուզէ մարզի մը տէրն ու տիրականը ըլլալ, գիտական
սկզբունքներով, անդրդուելի օրէնքներով պաշարուած: Հոյակապ օրինակ մըն են Սարինեանին
էջերը Պ. Սեւակի մասին: Կարդացած կ՚ըլլաս հաւանաբար: Քծնութեան ու վիրաւոր
անձնապաստանութեան սքանչելի նմոյշ մը: Մնաց որ «վարպետ»ն ալ, իր արտադրած
գրականութեամբ, իր քրմապետի ձեւեր կտրելու սովորամոլութեամբ, այդպիսի կեցուածքներու
կը մղէր: Բոլոր գիտութիւններուն դէմ յանդիման, պիտի նախընտրէի ուրեմն
«քննադատութիւն» բառը փրկել: Այդ ճամբուն վրայ, Օշականի օրինակներն ու բնորդները
չե՛ն անշուշտ իմ ուղենիշներս: 

Ասկէ անդին ըսելիքներս բառը փրկելու ուղղութեամբ կը յառաջանան: Կը յուսամ միայն, թէ
շփոթութիւն պիտի չստեղծուի: Անգամ մը եւս՝ փրկուած «քննադատութիւն»ը կապ չունի
ընթացիկ քննադատութեան հետ: Բառը փրկելու փորձս զայն արդիականութեան մէջ զետեղելու
փորձ մըն է: Գիտես հաւանաբար, թէ ԺԸ. դարու վերջաւորութեան, գերման ռոմանթիքներու
առաջին սերունդը ի՛նչ հսկայ տարողութիւն տուած է «քննադատութիւն» բառին, ներմղելով
ամբողջ մեր արդիականութեան կեցուածքը գրականին նկատմամբ: Այդ մասին ֆրանսացի
վաղամեռիկ տեսաբանը՝ Անթուան Պեռման ունի շատ գեղեցիկ գիրք մը, որ կը կոչուի
«L’Epreuve de L’étranger», որ պիտի թարգմանուէր թերեւս՝ «Օտարին փորձընկալումը»
արտայայտութեամբ: Քսաներորդ դարու ամենէն կարեւոր քննադատ-տեսաբաններէն մէկն ալ՝
Վալթէր Պէնիամին իր աւարտաճառը այդ դպրոցին մասին գրած էր, իբրեւ ռահվիրայ: Այդ
մէկը թերեւս քեզի մատչելի լեզուով մը գտնես հրապարակին վրայ: Անշուշտ Պեռման ինքը՝
քննադատութեան այդ ընդլայնուած բայց սկզբնատիպ իմաստին հանդէպ (ուր պարզ ու թերեւս
թիւրիմացութեան տանող արտայայտութեամբ մը՝ քննադատութիւնը իբրեւ կրկնաւորութիւն՝
էութիւնն իսկ է գրականութեան, կամ զայն իր էութեան վերադարձնողը) ունի միաժամանակ
յափշտակուած եւ քննական կեցուածք մը: Հոս՝ Քննադատութիւնն է (այո՛, կը գլխագրեմ),
որ կը բանայ արդիականութեան տարածքը: Եւ այս՝ գերման վիպապաշտներէն սկսեալ:
Քննադատութիւնն է, որ կը լուծէ, կը վերլուծէ գրականը ինքն իր մէջ: Քննադատութեան
գործողութիւնը քանդումն է: Գրական գործը քանդել, աւրել, ու աւերել, որպէսզի երեւան
գայ անոր իմաստին անհունութիւնը, ահա՛ փրկուած ու փրկուելիք Քննադատութեան կոչումը:
Այդ աւերումը (որ քննադատական յարաբերակցութեան էութիւնն է) գրական գործին կողմէ
պատրաստուած է, անկէ կանչուած, կոչուած ու վերակոչուած: Գերման ռոմանթիքներու
«քննադատական» յղացքը բացայայտելով, Անթուան Պեռման կը գրէ այսպէս. «Գործը կը
տենչայ այդ աւերումին, որ իր իմաստի անհունութեան յայտնութիւնն է»: Քանդելը
անհրաժեշտ է, որպէսզի գործին մէջ ազատագրուի «արուեստ»ին անհունութիւնը: 

Հոս ալ «քանդել» մը կայ ուրեմն, ինչպէս տեսանք հիմա, որ տարբեր է սակայն աւելի վերը
յիշուած ու նշուած «գրականը քանդել»էն (որ հակա-քննադատական ծրագիրն է):
Քննադատութիւնը (վիպապաշտներէն ժառանգուած շատ ուժեղ իմաստով) կը լուծէ գրականը
ինքն իր մէջ, կը նշէ ու կ՚ընծայէ անոր ծննդավայրը: Կ՚արգիլէ հետեւաբար եւ ամէն
պարագայի՝ գրականին եւ գիտականին դէմ-յանդիմանութիւնը: Կամ պէտք է արգիլէր զայն,
եթէ քիչ մը աւելի արթուն ըլլայինք եւ մեր փոքր ածուն չվերածէինք նախաջրհեղեղեան
կեցուածքներու կրկնողութեան, եթէ աչքերնիս քիչ մը աւելի բաց ըլլային աշխարհէն ներս
կատարուածին: Ամէն պարագայի՝ այսպիսի վերադարձ մը դէպի արդի քննադատութեան
ակունքները անհրաժեշտ կը թուի ինծի, հասկնալու համար բառի այժմեայ կիրառումը եւ
անոր չարափոխութիւնները, ներառեալ գիտական յաւակնութիւնները, իրենց գաղութատիրական
ձգտումներով: Այս վերջին (երրորդ) երեսակը (Քննադատութեան պատմական իւրացումը,
Քննադատութիւնը իբրեւ քանդում, վիպապաշտներու իմաստով) շատ մը հասարակաց եզրեր ունի
Օշականեան քննադատութեան հետ: Չգիտակցուած, չտիրապետուած: Զայն կը յիշեմ հոս սակայն
ուրիշ պատճառով մը: Հնարաւորութիւնը կու տայ ան աւելի մօտէն մտածելու
հակա-քննադատական ամբողջ վիճարկումը, որուն տուեալներէն մէկ քանին նշեցի առաջին
երկու կէտերովս: Այն ալ երեւան կը բերէ, կը քակէ, կը տարբաղադրէ
քննադատ-գրականագէտի չգիտակցուած նախադրեալները: Պայմանաւ որ հասկցուի ըսել ուզածս,
քննադատ-գրականագէտը կը ստանայ յառաջուց որոշադիր իմաստը գրականին, փոխանակ զայն
խնդրոյ առարկայ դարձնելու, փոխանակ անոր պատմական ծագումին դառնալու, փոխանակ զայն
ազատագրելու կամ անկէ ազատագրուելու: 

Վերջին հարց մը պիտի շօշափեմ, որ անմիջական կապ մը ունի քննադատութեան գործողութեան
հետ: Թարգմանութեան հարցն է: Գիտէք հարկաւ, որ արեւմտահայերէնը Մխիթարեաններու
վերջին մեծ թարգմանիչէն՝ Ղազիկեանէն ի վեր դադրած է թարգմանուելէ: ԿԱՄի մէջ լոյս
տեսած իմ թարգմանութիւններս բացառութիւն էին, օրէնքը հաստատող: Վերջին 70
տարիներուն, մէկ ձեռքի վրայ կը համրուին արեւմտահայերէնով իսկական
թարգմանութիւնները: Ո՛չ իսկ այդքան: Ողբերգական վիճակ, որ կը մատնէ մեր լեզուին
սնանկութեան աստիճանը: Կ՚ապրինք օտարին ծոցը, բայց անկարող ենք այլեւս անկէ որեւէ
բան լսելու եւ իւրացնելու, քանի որ չենք թարգմաներ: Անկարող ենք ըստ երեւոյթին՝ մեր
լեզուին մէջ օտարին եւ օտարութեան փորձընկալումը կատարելու: Անկարող ենք մեր լեզուի
թանձրութենէն հեռանալու դէպի անհունութիւնը իմաստին, ինչպէս պիտի ըսէին գերման
ռոմանթիքները: Անշուշտ այդ ընելու համար՝ չունինք ո՛չ պէտք եղած անձնակազմը, ո՛չ ալ
ընթերցողներու անհրաժեշտ փաղանգը: Բայց Թարգմանութիւն եւ Քննադատութիւն (իր փրկուած
ու փրկուելիք իմաստով) առնչուած են, իբրեւ ծրագիր ու իբրեւ գործողութիւն: Եթէ
Քննադատութիւնը ազատագրելու պաշտօն մը ունի (նոյնիսկ եթէ այդ ըլլայ գրականէն
ազատագրում, հակաքննադատական ծրագիրով) Թարգմանութիւնն ալ կը հպատակի նոյն
հրամայականին: Ռոմանթիքներու խորաթափանց տեսութիւններուն պէտք չկայ դիմելու,
հասկնալու համար, որ օտարին հետ դիմառդիմութիւնը, օտարին ներգրաւումը, պիտի
ազատագրէին լեզուն իր բնապաշտ սահմանափակումէն, պիտի բանային զայն դէպի աշխարհի
անհունութիւնը, կոտրէին անոր մէջ կէթոյական հակազդումները, տային մեզի արուեստի
ըմբռնում մը: Բայց այնպէս՝ ինչպէս մեր մէջ կը պակսի Քննադատութեան ազատագրիչ
հասկացողութիւնը, նոյնպէս ալ, եւ նոյն պատճառներով, կը պակսի թարգմանելու մղումը:
Տխուր երեւոյթ, թերեւս վերջնական: Կը տեսնեմ, որ ձեր «Բանաստեղծութիւն» հանդէսը կը
փորձէ ատոր առաջքը առնել: Յաջողութիւն կը մաղթեմ: Եւ մի՛ կարծէք որ իրադրութիւնը
տարբեր է Հայաստանի մէջ: Հոս տեղը չէ հրապարակին վրայ տրամադրելի
թարգմանութիւններու քննադատութեան ձեռնարկելու (ահաւասիկ քննադատութիւն մը, որուն
պիտի ձեռնարկէի ամենէն ընթացիկ իմաստով, առանց այլեւայլի, մեծ հաճոյքով): Բայց ձեր
աչքով կարդացէ՛ք հրամցուածը եւ փորձեցէ՛ք բացատրել դուք ձեզի, թէ ո՛ր չափով արդեօք
այդ թարգմանութիւնները ընթացիկ կաղապարներէն ազատագրիչ ուժականութիւն մը ունին
իրենք իրենց մէջ: Պիտի սարսափիք: Քննադատութեան (փրկուած կամ ընթացիկ)
բացակայութիւնը եւ իսկական իմաստով՝ գրական թարգմանութիւններու բացակայութիւնը
համազօր երեւոյթներ են: Գիտես հաւանաբար, թէ Պէյրութը ի՛նչ տխուր դեր ունեցած է
թարգմանական գործունէութեան եւ նախ՝ թարգմանական զգայնութեան այս կատարեալ խցկումին
մէջ: «Պէյրութ» վերադիրը հոս հասկցի՛ր իրական ինչպէս խորհրդանշական առումով: Դիմած
է միշտ ամենացած մակարդակին, միշտ անտեսած է արուեստը, չէ փորձած լեզուներ սորվիլ
կամ սորվեցնել իր տղոց, միշտ արհամարհած է օտարը, աւելի ճիշդ՝ զայն ներառնելու
անհրաժեշտութիւնը: Միշտ մտածած է զուտ ազգայնական չափանիշներով: Այսինքն՝
ամենանեղմիտ ձեւով: Ազգային հպարտութեան սնանկ խաղը խաղացած է ինքն իր աչքին:
Համբակներու լման սերունդներ պատրաստած է, որուն հետեւանքը կը կրենք այսօր
արեւմտեան համալսարաններուն մէջ, «հայագիտական» կոչուած ամպիոններուն շուրջբոլորը:
Գրականը դարձուցած է գաղափարաբանութիւն, ազգային տեսակէն, այսինքն՝ ամենէն աժան
որակէն: Չկայ ազատում ատկէ: Մեր ճակատագիրը կնքուած է, սիրելի Մարուշ: Քանի մը
հրախաղութիւններ եւ հրավառութիւններ եւս, ու պիտի դիմենք վիժած մշակոյթներու եւ
անպէտ կեանքերու հասարակաց փոսը: 

Այս բաժինը կը վերջացնեմ Վալթէր Պէնիամինէն մէջբերումով մը, զոր կ՚անջատեմ 1923ին
գրուած նամակէ մը (ֆրանսերէնով կարելի է կարդալ զայն, Նամականիի թարգմանութեան
առաջին հատորին մէջ, էջ 296): Անշուշտ այս տողերը գրուած են գերմանական
Վիպապաշտութեան շուրջ կատարուած աշխատանքին մթնոլորտին մէջ: 

«Գաղափարները (Ideen) աստղեր են, որոնք կը գտնուին յայտնութենական արեւին հակոտնեայ
բեւեռին: Պատմութեան բացօթեայ լոյսին մէջ չեն փայլիր: Կը գործեն միայն անտեսանելի
կերպով: Կը փայլին միայն բնութեան գիշերին մէջ: Արուեստի գործերը, հետեւաբար,
սահմանելի են իբրեւ բնութեան մը բնորդները, բնութեան մը որ չի սպասեր ո՛չ մէկ
լոյսի, ո՛չ իսկ դատաստանի լոյսին, բնութեան մը որ պատմութեան հարթակը չէ, ո՛չ ալ
մարդ էակին բնակած վայրը: Փրկուած գիշերն է: Քննադատութիւնը ուրեմն… գաղափարի մը
ներկայացումն է…: Քննադատութիւնը արուեստի գործերուն նսեմացումն է: Ո՛չ թէ անոնց
մէջ գիտակցութեան (վիպապաշտ գիտակցութեան մը) բազմապատկումով, այլ՝ ճանաչողութեան
(Wissen) հաստատումով: Փիլիսոփայութեան դերն է գաղափարները անուանակոչել, ինչպէս
Ադամը կ՚ընէր բնութեան համար…: Արուեստի գործերու մեկնաբանութեան դերը արարածի
կեանքը գաղափարին մէջ ամփոփել է…։ Մարդկային ամէն ճանաչողութիւն, եթէ կ՚ուզէ որեւէ
արդարացում գտնել, պէտք է առնէ մեկնաբանութեան ձեւը, ուրիշ ո՛չ մէկ ձեւ…»: 

Կը խորհէի, որ վերջացուցած եմ: Բայց հարց մը եւս կայ եղեր, մինչեւ հոս՝ ծածկուած,
թերեւս քեզի համար բացայայտ, բայց իմ ուղեղս դանդաղ աշխատող տեսակէն է: Բոլոր
ըսածներս վերջին հաշուով կարծես՝ տարբերութիւն մը կ՚ենթադրեն ողջերուն եւ
մեռածներուն միջեւ: Ողջերո՞ւն մասին կը գրեմ, թէ մեռածներո՞ւն մասին: Անմիջակա՞ն
գրականութիւնը քննարկումի առիթ կը դարձնեմ, թէ մօտիկ կամ հեռաւոր անցեա՞լը
վերլուծումի առարկայ կ՚ընեմ: Բայց տե՛ս: Անցեալը, հեռաւոր կամ մօտակայ,
մեկնաբանութեամբ վերստեղծելը ամենասովորական արարքն է, ինչ որ ալ ըլլան գործադրուած
միջոցներն ու մեթոտները: Եւ միեւնոյն ժամանակ՝ ամենէն անսովորը: Այդ արարքով է, որ
ներկան կը պատրաստուի, կը մտածուի, մեր սեփականութիւնն ու մեր աշխարհը կը դառնայ:
Եթէ այս է քննադատական ժեսթը, կոչումը, ուրեմն՝ ներկային ստեղծումը, ներկային մէջ
տեղ գրաւելու մեր կարողութիւնը էութեամբ՝ քննադատական են: Ո՛չ միայն քննադատական
պարտք մը ու պարտականութիւն մը ունի ուրեմն ամէն սերունդ, այլ Քննադատութիւնը (կը
պահեմ գլխագրումը) կեդրոնական մարզն է մտածումին, իմացականութեան: 

Բայց այն ատեն՝ ի՞նչ նշանակութիւն պէտք է ընծայել եւ վերագրել անմիջականի
նկատառումին: Ունի՞ արդեօք նոյնանման պաշտօն: Այո՛ եւ ո՛չ, ընդհանրապէս՝ ո՛չ: Եւ
սակայն ժամանակակիցներուն հետ երկխօսութիւնը անխուսափելի է: Բուն հարցը հո՛ս է:
Այնքան ատեն, որ իրարմէ չենք զատորոշած քննադատութեան այս երկու տեսակները,
դատապարտուած ենք թիւրըմբռնուած յանկերգներու կրկնութեան: Բայց մէյ մը որ այս
զատորոշումի հեռաւոր գաղափարն իսկ զգացնէ իր գոյութիւնը, այն ատեն՝ քննադատութեան
մասին բոլոր հարցումները պարապին մէջ դարձող անիւներու կը նմանին: Կա՛յ անցեալը
վերստեղծող մեկնաբանական քննադատութիւնը իբրեւ հրամայական: Ներկայով զբաղիլը անոր
կողքին՝ խաղ մըն է պարզապէս, կոյր սիրահարներու խարխափող սիրաբանութիւն մը, կամ
թատերական մենամարտիկներու կատակերգութիւն մը: Անմիջականին անդրադարձողը կարծիք կը
յայտնէ, լուսարձակումներով՝ անուն մը կը շողացնէ պահ մը: Իր հասկցած ու սիրած
գրականութեան դատը կը պաշտպանէ երբեմն: Առ առաւելն՝ անորոշ ապագայ մը կը պատրաստէ:
Կը հասկնամ, որ քու հարցումներով դիտարկուածը այս տեսակի քննադատութիւնն է,
գրախօսող, թատերախօսող, ֆիլմախօսող քննադատութիւնը: Վերջին հաշուով՝ բարեխօսող:
Պարզաբանող: Կախեալ «ստեղծագործ»էն, «արուեստագէտ»էն, իր աշխարհէն, իր կատարածէն,
իր կարողութիւններէն: Պարկեշտութիւնը կը բաւէ այս պարագային: Եւ քիչ մըն ալ՝ խելք,
զգացողութիւն ու կատարուածը ստանձնելու կամեցողութիւն: 

Սանկ յետադարձ ակնարկով մը՝ ես չեմ խուսափած երբեք անմիջականին հետ շփուելէ:
Քաջութիւն կ՚ուզէր: Չեմ բացատրեր, թէ ինչո՛ւ քաջութիւն կ՚ուզէր: Քեզի կը ձգեմ: Չեմ
խուսափած, այո, բայց քով քովի դրուած՝ իմ անմիջական քննադատութեան պատկանող
ակնարկներս քանի՞ էջ պիտի լեցնէին: Չորս կամ հինգ անգամ այդպիսի բան մը ըրած եմ
ընդամէնը: Ամբողջ կեանք մը անցաւ եւ ընդամէնը՝ չորս կամ հինգ անգամ: Դուք ատիկա
քննադատութի՞ւն կը կոչէք: Ես կը կոչեմ սիրողականութիւն: Գրած եմ օրինակ՝ Վահագն
Գրիգորեանի կամ Զաւէն Պիպէռեանի մասին, Հայաստանի եւ Սփիւռքի լաւագոյն
վիպագիրներէն, վերջին տասնամեակներուն: Գրած եմ Աբրահամ Ալիքեանին մասին: Յետո՞յ:
Բոլորի պարագային՝ յայտնագործութիւն մըն էր ինծի համար, Ալիքեանի պարագային՝
մեծագոյն յայտնագործութիւնը: Գրած եմ այդ զգացումով: Իրենց մեծութենէն բան մը չէ
փոխուած այդ գրածովս: Զարմանքս կ՚արտայայտէի: Այդքան: Զուտ անձնական արարք:
Յուսահատ արարք: Անմիջական քննադատութիւնը յուսահատութեան մարզանքն է:
Գրականութիւնը փրկելու ձեւ մը նաեւ: 

Հոս է, եւ միայն հոս, որ կրնաս հետս վիճիլ: Եթէ կայ այս կամ այն գրողի գործին
ընդմէջէն՝ գրականութիւնը (եւ ոչ թէ գրականը) փրկելու հարց մը, այն ատեն թերեւս
ողջերու եւ մեռեալներու միջեւ զատորոշումս այնքան ալ դիպուկ չէ: Թերեւս: Երկու
պարագաներուն՝ երկխօսութիւն մը: Երկու պարագաներուն՝ հանրային տարածքի մը
պարզորոշումն ու «բացում»ը: Երկու պարագաներուն՝ ներկային ստեղծումը: Բայց
«գրականութիւն»ը բառ մըն է միայն: Այդ բառին ետեւն է, որ կը սկսի փնտռտուքը: Ուրեմն
ամփոփեմ: Ներկային հետ անխուսափելի վիճարկումը կարելի՞ է մտածել եւ գործադրել
Վալթէր Պէնիամինի իմաստով հասկցուած մեկնաբանական իմացականութեան ստորոգութիւններով
եւ նպատակներով: Եթէ ոչ, ինչո՞ւ: Եթէ այո, ինչպէ՞ս: Ահաւասիկ քեզի հետաքրքրական
հարցումներ: 

Որմէ ետք՝ կը մնայ միայն Նոր Տարին շնորհաւորել, թէեւ յապաղումով, բայց այս նամակը
կրնաս երեւակայել՝ բաւական ժամանակ խլեց ինձմէ: Ուրեմն՝ ներելի եմ: 

Մարկ Նշանեան, Նոր Եորկ, Գոլումպիա Համալսարան 

Ծնած եմ Փարիզ, 1946ին։ Յաճախած եմ ֆրանսական դպրոց։ Հայերէն գիտէի մօրս արգանդէն
(այդ հարցումը միշտ կ՚ընէին ատենօք, հիմա կը խուսափին, բայց ահա պատասխանը,
հարցնողաց եւ չհարցնողաց)։ Բայց ունեցած եմ նաեւ կարող ուսուցիչներ, որոնց կարգին
կարելի է յիշել Տիկին Չիթունին (անունը բան մը պիտի չըսէ Հայաստանցիի մը, բայց եղած
է իմ ուսուցչուհիս, իրեն հետ է որ գրական լեզուն սկսած եմ կարդալ ու գրել, ծանօթ
բանասէր՝ Վանեցի Տիգրան Չիթունիի կինն էր)։ Հօրաքրոջս անունը Զարուհի էր։ Միշտ
սիրած եմ այդ անունը։ Մտաւորական կին չէր, բայց մտաւորականի կին էր։ Իր ամուսինն էր
Յակոբ Տէր Յակոբեան, Պարտիզակի քաղաքապետ 1915էն առաջ, որ տարագրութեան տարիներուն
Գոնիա ապաստանած էր, Նշանեաններուն տունը։ Իսկ Նշանեաններն այդ տարիներուն՝ ինչո՞ւ
Գոնիա էին եւ ո՛չ Կեսարիա (քանի որ Կեսարացի էին), չեմ գիտեր։ Վար դրուած ու
ընտանեօք փրկուած որովհետեւ եղբայրներէն մէկը բժիշկ էր բանակին մէջ։ Տէր Յակոբեանը
այդ շրջանի Պոլսեցի մտաւորականութեան միջինին կը պատկանէր։ Գիրքեր գրած էր։
Հետագային Փարիզի մէջ Պարտիզակի պատմութիւնը գրած է։ Այս ալ՝ Սփիւռքեան
մասնագիտութիւն մը։ Ամէն մարդ իր գիւղին ու գիւղաքաղաքին պատմութիւնը,
աշխարհագրութիւնը, ազգագրութիւնը կ՚ընէր։ Բայց իր մեծ արժանիքը այն էր, որ տպարան
մը ստեղծած էր Փարիզ գալուն պէս։ Յառաջ թերթը առաջին տարիներուն հո՛ն կը տպուէր։
Ծանօթ էր նաեւ ապագայ Շահան Շահնուրին, Պոլսոյ տարիներէն, երբ Շահնուրը տակաւին
երեխայ էր։ Տէր Յակոբեանի միջնորդութեամբ է, որ Շաւարշ Միսաքեան իր թերթին մէջ
հրատարակած է Շահնուրի Նահանջ առանց երգի վէպը, որ շատ արագ պիտի դառնար Սփիւռքի
ամենակարդացուած վէպը, ո՛չ թէ մէկ սերունդին վէպը, այլ հայախօս հայութեան մօտ կրքոտ
սիրոյ ու ատելութեան առարկան։ Եւ քանի որ հայրս շատ մօտ էր իր քրոջ՝ Զարուհիին,
յաճախ իրենց տունն էինք։ Այդ տարիներուն էր, երբ Փարիզ դեռ հայախօս
մտաւորականութիւն մը կար։ Իրենց տունն է, որ ճանչցած եմ Ահարոնը, Վարուժանի
սերունդէն եւ Վարուժանի հետեւորդ։ Ճանչցած եմ երբ կ՚ըսեմ, սխալ պէտք չէ հասկնալ։
Ճանչցած եմ միայն այն չափով, որ երեխայ մը կրնայ ճանչնալ չափահասներու աշխարհը։ Այս
ամբողջը ի հարկէ՝ կարելի է մոռնալ։ Կը պատմեմ միայն հաճոյքի համար։ Խորհելով որ
հո՛ն ծագեր է մէջս գիրքերու սէրը, եւ այդ սերունդին հանդէպ պատասխանատուութեան
զգացում մը։ Որուն անդրադարձած եմ տարիներ ետքը միայն։ Ուզեր եմ իրենց աշխարհին,
իրենց յամառութեան, իրենց ճգնումին, հայերէն լեզուի հանդէպ իրենց նախանձախնդրութեան
հաւատարիմ ըլլալ։ Ուզեր եմ որ մէկը գոնէ, թէկուզ միայն մէկ հոգի, մնայ հաւատարիմ։ 

Ատկէ անդին՝ կրնամ ցատկել ու յառաջանալ արագ քայլերով։ Հայերէնի համալսարանական
ուսում ըրած եմ Արեւելեան Լեզուներու Դպրոցը, որմէ վկայուած եմ։ Փիլիսոփայութեան
ուսումը ըրած եմ ծայրէ ծայր Սթրասպուրկ։ Փիլիսոփայական առաջին մեծ ընթերցումս եղած
է Ֆրանց Ռոզընցուայկի Der Stern der Erlösungը։ Բայց բուն փիլիսոփայական ուսման
տարիներուն նախկին ընթերցումները բանի մը չէին ծառայեր։ Պէտք է հասկնայի շուրջս
կատարուածը, ու գրեթէ միշտ՝ շուրջս կատարուածը իմ ուժերէս ու հասողութիւնէս վեր էր։
Յետոյ միայն այդ չկար, քանի որ նոյն տարիներուն՝ իմ սեղանիս առջեւ, միս մինակս, հայ
գրականութեան «ուսանող» էի նաեւ։ Ամէն պարագայի՝ այն տարիներուն է, որ հետեւած եմ
Ժան-Լիւք Նանսիի եւ Ֆիլիփ Լաքու-Լապարթի դասերուն։ Ժագ Տեռիտայի առաջին սերունդի
աշակերտներն էին իրենք եւ այսքան տարի ետք՝ մնացած են իր լաւագոյն մեկնիչները,
նոյնիսկ եթէ ամէն մէկը նաեւ իր անձնական ճամբան գծած է։ Տարիներ շարունակ
հաւատարմօրէն նստած եմ իրենց բոլոր դասերուն ու մտիկ ըրած եմ զիրենք։ Հիմա գիտեմ թէ
այն ատեն՝ չէի հասկնար իրենց ըսածները։ Չէի հասկնար բայց կ՚ունկնդրէի։ Իրենք ինձմէ
հազիւ հազիւ հինգ-վեց տարի մեծ էին։ Եւ սակայն հանճարներ էին։ Հիմա գիտեմ թէ որքա՛ն
հանճարեղ էին։ Որովհետեւ հիմա (30 տարի վերջը) կը հասկնամ այդ տարիներու իրենց
գրածները։ Այսինքն՝ նո՛ր է, որ կը հասկնամ։ Երեսուն տարի պէտք եղած է որ հասկնամ։
Հո՛ն է իրենց հանճարեղութիւնը։ ԿԱՄի 6րդ համարին մէջ՝ Ժան-Լիւք Նանսիի մէկ
գրութիւնը թարգմանեցի հայերէնի ու տպեցի։ Առիթ մը եղաւ իրեն հետ վերստին կապի մէջ
մտնելու, հարցուփորձելու, հաղորդակցելու։ Եւ ամէն պարագայի՝ տոքթորական աւարտաճառս
գրեցի գերմանական արդի փիլիսոփայութեան մասին։ Հեղինակի մը մասին մենագրութիւն մը
չէր։ Հարցի մը նուիրուած էր։ Վերնագիրն էր. La Question générale du fondement։
Տեղը չէ կարծեմ բացատրելու, թէ ի՛նչ է այդ «հիմք»ի կամ «հիմնաւորում»ի հարցը։ Բայց
այդ տարիներուն քով քովի կը դնէի Հայտեկըր, Հուսըրլ, Քանթ եւ քանի մը ուրիշներ։ 

Բայց կար նաեւ հայ գրականութիւնը, ո՛չ թէ որպէս առարկայ, այլ որպէս տեսակ մը
ներդրում։ Կար հաւատարմութիւնը որ կը տանջէր զիս։ Ո՛չ թէ այս անգամ ընտանեկան
շրջանէն ներս ներծծածիս նկատմամբ, այլ առաջին հերթին՝ Փարիզի գրողներուն, որոնք
տարագրութիւնը ընտրած էին իրենց գրականութեան մէջ։ Այո, տարագրութիւնը ընտրելո՛ւ
հարց մը կայ, որ վերստին՝ շատ երկար պիտի ըլլար եթէ հոս հիմա բացատրել ուզէի։
Տարագրութիւնը ճակատագիր մըն է, զոր չես ընտրեր։ Կու գայ, կը փլի վրադ։ Աչքերդ կը
բանաս, սկիզբը չես գիտեր, բայց շուտ մը կ՚անդրադառնաս որ երկրի մը մէջ կ՚ապրիս որ
կը կոչուի Տարագրութիւն։ Կը սորվիս ուրեմն Տարագրութեան լեզուն։ Եւ սակայն այդ
ամբողջը բաւական չէ։ Տեղ մը կու գայ, ուր գիտակից որոշումով մը՝ կ՚ընտրես։ Կ՚ըսես.
այլեւս ժամանակը եկած է ընտրելու։ Նոյնն է, երբ կ՚ամուսնանաս։ Կ՚ըսես. ժամանակը
եկած է ընտրելու։ Եւ կ՚ընտրես հետեւաբար այդ լեզուն եւ այդ երկիրը, Տարագրութեան
լեզուն, երկիր որ կը կոչուի Տարագրութիւն։ Ապշեցուցիչ ընտրութիւն, որովհետեւ
Տարագրութիւնը միւս երկիրներուն չի նմանիր։ Միւս բոլոր երկիրներուն մէջ՝ կրնաս աճիլ
ու աճեցնել։ Կրնաս բուսցնել, մեծցնել։ Մինչդեռ Տարագրութիւն կոչուած երկրին մէջ,
ո՛չ մէկ բան կ՚աճի։ Սերմը կը չորնայ նոյնհետայն։ Տարագրութիւն կոչուած երկիրը
ամլութեան երկիրն է։ Ուրեմն կ՚ընտրես։ Կ՚ընտրես ամլութիւնը։ Ուրեմն քաղաքացիութիւն
կը փոխես։ Առաջ ֆրանսացի էիր, Հայ էիր։ Կը փոխես, կրօնափոխ ըլլալու պէս։ Կ՚որոշես
Տարագրութիւն կոչուած երկրին քաղաքացին ըլլալ։ Եւ սակայն առաջ ալ հոն էիր, հոն ծնած
էիր։ Այո, ծնած էիր։ Ծնիլը չի բաւեր։ Էականը հոս՝ ծնունդիդ մէջ, ծննդավայրիդ մէջ
շրջիլն է, դառնալը, դառնալ, շրջափոխուիլ, գրաւել նոր երկիր մը, որ նոյն երկիրն է։
Ճիշդ ինչպէս Դանիէլ Վարուժանը, երբ կ՚ըսէր. «Դէպի հայրերը. որ է՝ դէպի
աստուածները»։ Նոյն երկրին մէջ դառնալ, եւ այդ երկիրը դարձնել նոր Քանան մը։ Այն
տարբերութեամբ միայն, որ ներկայ պարագային՝ երկիրը հայրերուն երկիրը չէ,
աստուածներուն երկիրը չէ։ Այլ՝ Տարագրութիւն կոչուած երկիրը։ Այդ ընթացքը,
քաղաքացիութիւն փոխելու, Տարագրութիւնը ընտրելու այդ գործողութիւնը որպէսզի կարենամ
իրագործել եւ ըսել (իրագործելը հոս՝ ըսելն է, մէկը միւսէն անկախ չէ), տարիներ պէտք
եղած են վերստին։ Ունէի սակայն վարպետներ։ Երկու վարպետ, առաջին մէկ վայրկեանէն։
Փարիզեան գրողներէն՝ Սարաֆեան եւ Որբունի։ Սարաֆեանի մասին այսօր հոս հոն՝ երբեմն
կը գրեն։ Նաեւ կը դասաւանդեն, վստահ եմ։ Համալսարանական դասաւանդումի առարկայ ալ կը
դարձնեն, կ՚ենթադրեմ։ Բայց կը հասկնա՞ն արդեօք ամլութեան ընտրութիւնը, Տարագրութիւն
կոչուած երկրին քաղաքացի դառնալու որոշումը։ Նոյնն է Որբունիի պարագան։ Ո՞վ կը
կարդայ այսօր Որբունի։ Գործերն իսկ գտանելի չեն։ Եւ սակայն այդ երկրին մեծագոյն
վիպագիրն է։ Մեղքը՝ չկարդացողներու վզին։ Եւ ուրեմն իրենց հանդէպ ալ՝
հաւատարմութիւն մը պէտք է ցոյց տայի։ Մինչեւ ծայրը՝ իմ կարելիութիւններուս։ Պէտք է
կարենայի հետեւիլ իրենց որոշումին ու դառնայի իրենց որոշումին մեկնաբանը։ 

Ատկէ զատ, այո, գիրքեր հրատարակած եմ։ ԿԱՄերու շարքը, 1980ին սկսուած, չորս հատոր
մինչեւ 1986։ Եւ հիմա վերստին ձեռք առի, երկու նոր հատորներ տպեցի 2002ին եւ
2005ին։ Ենթախորագիր՝ «Հանդէս վերլուծական»։ Թէ ինչի՛ վերլուծումն է այդ
վերլուծումը, հոս պիտի չկարենամ բացատրել։ Գուցէ՝ գրական։ Գուցէ՝ հոգեվերլուծական։
Գուցէ՝ Տարագրութեան երկրի եւ զայն ընտրելու որոշումին վերլուծումը։ Կեդրոնական
ջիղը ԿԱՄի մէջ թարգմանութիւնն է։ Ամէն ինչ թարգմանել, որ կը պատկանի այսօրուան
արդիական միտքին ու մտածողութեան։ Թարգմանել Տարագրութեան լեզուով։ Այդ լեզուով որ
ատենօք կը կոչուէր հայերէն։ Թարգմանած եմ Մօրիս Պլանշօ, Ժորժ Պաթայլ, Վալթէր
Պէնիամին, Նիցչէ, Ժ. Լ. Նանսի, Եիւնկըր, Ա. Պեռման, գերման վիպապաշտներէն՝ Շլէկըլ,
եւ նպատակ ունիմ դեռ թարգմանելու։ Հայերէնով ունիմ նաեւ Յակոբ Օշականի
Մատենագիտութիւնը, Վահէ Օշականի խնդրանքով եղած։ Ու եթէ Աստուած կամենայ՝ պիտի տպեմ
Գեղագիտական ազգայնականութիւն վերնագիրով հատոր մը։ Ու Պեռմանի Օտարութեան
փորձընկալումը, գերման վիպապաշտներուն մասին։ 

Անգլերէնով ունիմ երեք հատոր, մէկը՝ ինքնագիր, Writers of Disaster վերնագիրով, որ
կը պարունակէ չորս մենագրութիւններ, Չարենցի, Մահարիի, Զապէլ Եսայեանի եւ Թոթովենցի
մասին։ Իրականութեան մէջ՝ շարքի մը սկիզբն է։ Այդ շարքը առ այժմ՝ կը շարունակուի
ֆրանսերէնով։ Կան նաեւ երկու հաւաքական հատորներ, որոնցմէ մէկուն վրայ աշխատած եմ
տարիներով։ Կը կոչուի Yeghishe Charents, Poet of the Revolution, ու Չարենցին
նուիրուած ուսումնասիրութիւններու հատոր մըն է։ Այդ հատորին յառաջաբանը ընդլայնուած
ձեւով տպած եմ թիւ 6 ԿԱՄին մէջ։ Յետոյ կան ֆրանսերէն հատորներ։ Կայ 1988ին Ages et
usages de la langue arménienneը՝ հայերէն լեզուի ոչ-լեզուաբանական պատմութիւն մը։
Ուրիշ առիթով մը կը բացատրեմ թէ ի՛նչ կրնայ ըլլալ լեզուի ոչ-լեզուաբանական
նկատառումը։ Կան այս տարի լոյս տեսած երկու հատորները։ Փետրուարին մէջտեղ ելաւ ի
հարկէ՝ La Perversion historiographique անունով գիրքը (Leo Scheer
հրատարակչատունէն) եւ Յունիսին՝ La Révolution nationale («Ազգային-ազգայնական
յեղափոխութիւնը») կոչուածը, որ Writers of Disasterի առաջին հատորի ֆրանսերէն
տարբերակն է։ 

Հիմա պատրաստեցի, վերջացուցի (եւ երկու ամիսէն լոյս պիտի տեսնէ) իմ ամենէն կարեւոր
գիրքս (չէ՞ որ վերջին գրուածը միշտ ամենէն կարեւորն է), որ շարքին երկրորդն է, ու
կը կոչուի Le Deuil de la philologie («Բանասիրութեան սուգը»)։ Շարքին երրորդն ալ
պատրաստ է, ու այս մէկը նուիրուած պիտի ըլլայ ամբողջութեամբ Յակոբ Օշականին։ 

Եւ հիմա կը մնայ միայն մէկ բան. բացատրել թէ ի՛նչ է բանասիրութեան սուգը։ Ճիշդ է,
որ գիրքին կէսը նուիրուած է Դանիէլ Վարուժանին եւ իր մի քանի բանաստեղծութիւններու
վերլուծումին։ Իսկ մի՞ւս կէսը։ Ազգային ինքնայղացումին պատմութիւնն է ԺԹ. դարուն։
Այդպիսի բա՞ն մը եղած է, ճշմարի՞տ։ Այո, եւ այդ պատմութիւնը պարզապէս ազգային
բանասիրութեան պատմութիւնն է։ Անկարելի է Վարուժան հասկնալ (եւ հասկնալ հետեւաբար
իր դարձը դէպի նոր Քանանը, դէպի մեռած աստուածները) եթէ գաղափար չունենանք ԺԹ.
դարու բանասիրութեան մասին։ Այսքան միայն։ Մնացեալը՝ յաջորդիւ։ 

Մոռցայ ըսելու, թէ 1996էն ի վեր՝ Գոլումպիա համալսարանի հայագիտական ամպիոնին
վարիչն եմ։ Պիտի ըլլայ 11 տարի։ Եթէ աւելցնես 1995-1996ը, երբ Լոս Անճելըսի UCLA
համալսարանը նոյն տեսակի պաշտօն մը ունէի, պիտի ըլլայ 12 տարի։ 

Որպէս յաւելուած, հոս պիտի տեղաւորեմ նամակ մը որ գրեցի վերջերս բարեկամի մը, ուր
կը բացատրեմ «Բանասիրութեան սուգ»ը։ 

Նախ եւ առաջ այս օրերու վերջացուցի ֆրանսերէն լեզուով գրուած Entre l, Art et le
Témoignageի երկրորդ հատորը։ Եթէ ամէն ինչ լաւ ընթանայ, պէտք է Փետրուարին լոյս
տեսած ըլլայ։ Շատ մեծ դժուարութեան մը հանդիպեցայ, այնպէս որ ամիսներ տեւեց մինչեւ
որ այս հատորը վերջացնեմ, այսինքն՝ վիճակի մը բերեմ ուր ինքզինքիս կ՚ըսեմ. ա՛լ կը
բաւէ, աւելի չեմ ուզեր ասոր մասին մտածել։ Ամիսներով ուղեղս տրորեցի, ճիշդ է։
Յունիսին ու Յուլիսին, միտքէս վանելու համար այդ տանջանքը, զոր յստակօրէն կը
նախատեսէի, ուրիշ բանով զբաղեցայ։ Պզտիկ աշխատանք մը ըրի Շուշան Աւագեանի նոր լոյս
տեսած գիրքին մասին (գիրք մը որ կը կոչուի «Գիրք», թերեւս տեսած ես)։ Յուլիսի վերջ
ձեռք առի Վարուժանի մասին գիրքը։ Օգոստոսին, ամբողջ ամիսը, յուսահատութենէ մղուած,
միմիայն թարգմանութիւններ կատարեցի։ Ֆրանսերէնի թարգմանեցի Զարեանի բոլոր
գրութիւնները Մեհեանի մէջ։ Տարօրինակ ձեռնարկութիւն, իրականութեան մէջ, երբ գիտես
որ այդ էջերը սկզբնապէս ֆրանսերէնով գրուած էին ու հայերէնի թարգմանուած Գեղամ
Բարսեղեանի կողմէ։ Յետոյ սկսայ թարգմանել մէկ առ մէկ ԺԹ. դարու բանասէրներուն
գործերը, այսինքն՝ հատուածներ իրենց գործերէն։ Ուրեմն մէկը միւսին ետեւէն՝ Ինճիճեան
1822, Աբովեան 1840, Մկրտիչ Էմին 1850, Սրուանձտեանց 1874 եւ 1876, Ալիշան 1895,
Աբեղեան 1899։ Եւ յետոյ սկսայ Վարուժան թարգմանել ֆրանսերէնի («Ցեղին սիրտը»էն
առնուած կարեւոր քերթուածները, մինչդեռ մինչեւ անցեալ տարի՝ կը կարծէի որ Վարուժանի
կարեւոր գործերը 1912ի գիրքին մէջն են։ Իրականութեան մէջ Վարուժանի մեծ տարին, եւ
խորքին մէջ՝ միակ հետաքրքական տարին՝ 1908 տարին է)։ Եւ երբ այս ամբողջը վերջացաւ,
ստիպուած էի դէմ դիմաց գալու բուն դժուարութեան հետ, որ տարիներէ ի վեր զիս հեռու
պահած էր այս ըլլալիք կամ չըլլալիք գիրքէն։ Ո՞ւր է դժուարութիւնը։ Պարզ ձեւով ըսեմ,
ու վստահ իսկ չեմ թէ ա՛յդ է հարցը. դժուարութիւնը Կոստան Զարեանի բացայայտ
ցեղապաշտութիւնն է։ Ո՛չ թէ որ չէի ուզեր խօսիլ Զարեանի ցեղապաշտութեան մասին։
Ընդհակառակը. կ՚ուզէի խօսիլ եւ ամբողջ գլուխ մը ունէի այդ մասին։ Բայց չէի գիտեր
ո՛ւր զետեղել զայն։ Շաբաթներ մտմտալէ ետք, որոշեցի որ պիտի տեղաւորէի գիրքին
վերջանալէն ետք, այսինքն՝ որպէս յաւելուած՝ Appendice։ Մինչ այդ գրեթէ ծայրէ ծայր
նոր գլուխ մը գրեցի Սեպտ.ին, ազգային բանասիրութեան առաջին հանգրուանին մասին, բան
մը որ կար արդէն իսկ գրուած հայերէն լեզուով, բայց վայրկեան մը ատկէ առաջ միտքէս
չէր անցած որ եղածը պիտի փոխադրեմ ֆրանսերէնի, ազգային բանասիրութեան պատմութիւնը
կապելով արեւելաբան հայեացքին ներանձնականացումին հետ, եւ երկար բարակ պատմելով
նաեւ Լորտ Պայրոնի ու Ճաքոմօ Լեոբարտիի դերերը այդ ծիծաղելի բայց անխուսափելի
ներանձնականացումի մէջ, որ կազմաւորիչ պահն է նաեւ ազգայնացումի եղանակաւորումին։
Ու այդ երբ որ վերջացաւ, ամէն ինչ յստակ էր։ Ունէի երկու բաժին։ Առաջին բաժինը
գեղագիտացած ազգին պատմութիւնն էր, իր երեք հանգրուաններով (հնագրական, ազգագրական,
գեղագիտական), բայց հակառակ ուղղութեամբ դիտուած, այսինքն՝ նախ գեղագիտական
ազգայնականութեան բուն գեղագիտական պահը (Մեհեանի սերունդը), յետոյ՝ ազգագրական
պահը (Աբովեան, Սրուանձտեանց), յետոյ՝ հնագրական պահը (Ինճիճեան, Բժշկեան)։ Եւ այս
ամբողջին մէջ պէտք է նաեւ տեղը ճշդէի այն գործերուն, որոնք անմիջական կապ չունին,
կամ կը թուի թէ չունին, գեղագիտական ազգայնականութեան հետ, այսինքն՝ այն գործերուն
որոնք կրօնքի հնագիտութիւնը երեւան կը բերեն, l&#x27;archéologie de la religion,
Էմին, Ալիշան, Աբեղեան, որոնք ի միջի այլոց՝ Վարուժանեան հեթանոսութեան հնէաբանական
խաւերը կը կազմեն։ 

Երկրորդ բաժին՝ Վարուժանին նուիրուած 160 էջերը, որոնք կը վերլուծեն ընդամէնը հինգ
կամ վեց քերթուած (Անիի աւերակներուն մէջ, Կիլիկիոյ մոխիրներուն, Վանատուր, Լոյսը,
Վահագն, Մեռած աստուածներուն)։ Բնաբան՝ սուգը եւ ուժը։ Le deuil et la puissance։
Կամ պարզապէս թերեւս՝ ուժին սուգը։ Ուժը միշտ եւ բոլոր պարագաներուն՝ առասպելական
կրօնքին ուժն է, այսինքն՝ առասպելա-բանաստեղծական ուժն է։ Եւ երբ այս ամբողջը
գոհացուցիչ կերպով քով քովի դնես, ո՞ւր է Զարեանի եւ ցեղապաշտութեան տեղը։ Անկարելի
է որոշել։ Երկու իմաստով անկարելի է։ Ո՞ւր է տեղը որպէս պատմական երեւոյթ։ Ո՞ւր է
տեղը գիրքին մէջ, որպէս հատուած, որպէս գլուխ։ Ատկէ՝ որեւէ լուծումը, որ կը կայանայ
անոր Յաւելուած մը նուիրելուն մէջ։ Այս ալ ըսեմ, որ նոյն դժուարութիւնը կը վերաբերի
Նիցչէի կերպարին Եւրոպայի պատմութեան մէջ։ Ու մէկը միւսէն անկախ չէ։ Զարեանը ինչպէս
գիտես՝ Նիցչէականութիւն կը ծախէ իր հայ ընթերցողներուն, ամենատգեղ կերպով։ Օշականը
ինչպէս կրցած է խաբուիլ եւ ամիսներով (խորքին մէջ՝ ամբողջ կեանք մը) գոյակցիլ այդ
մարդուն հետ, գրեթէ նոյն անկողնին մէջ պառկիլ, երբեք չեմ հասկցած։ Վարուժանէն դաս
չէ առած, որ անմիջապէս զատուած է խմբակէն։ Այո, անմիջապէս զատուած, բայց ինքն ալ
իրականին մէջ՝ ուշացած էր բաժնուելու։ Այդ ուշացումն է սարսափելին։ 

Այս՝ այսպէս։ Ինչո՞ւ երկար բարակ կը պատմեմ այս ամբողջը։ Որովհետեւ ըստ երեւոյթին՝
տակաւին կը տանջէ զիս եւ պիտի շարունակէ տանջել ցեղապաշտութեան «տեղ»ը այս ամբողջին
մէջ։ Ի՞նչ է ցեղապաշտութիւնը։ Պարզ է։ Ուժն է առանց սուգի։ Նեղ իմաստով հասկցուած՝
գիրքի մը ճարտարապետութիւնն էր խնդրոյ առարկան։ Բայց անշուշտ ետեւը՝ կայ շատ աւելի
խոշոր հարց մը։ Երբ 2004ին Վարուժանի մասին ուսումնասիրութիւնը կը գրէի,
վերջաւորութեան միայն մօտեցայ ցեղապաշտութեան խնդրին բանասիրութեան մէջ ԺԹ. դարուն,
բացատրելով նորէն պարզ բան մը, որ առասպելի կամեցողութիւնը անշուշտ՝ առասպելի ուժին
կամեցողութիւնն էր։ Բանասիրական եւ փիլիսոփայական կամեցողութեան մէջ՝ կար արդեն իսկ
ցեղապաշտութիւնը։ Կը բաւէ երկու տող կարդալ Renanէն հասկնալու համար այդպէս ըլլալը։
Olenderը ամբողջ գիրք մը նուիրած է այդ խնդրին։ Ու քանի որ սակայն մտքիս մէջ չէր
վերջացած այդ աշխատանքը (որուն պէտք է նուիրել տարբեր գիրք մը), որոշեցի երկրորդ
կիսամեային վերջին դասս Գոլումպիայի մէջ անոր նուիրել։ Կը կոչուի՝ Myth, Art, and
Politics։ Հիմա որ սակայն դասը ծանուցեցի եւ ուրուագիծը գրեցի, մէջս մեծ կասկած մը
մտաւ։ Ինչպէս պիտի կարենամ այս ամբողջը բացատրել ուսանողներու, առանց հայկական
յղումի, բնական է, եւ իրենց համար հետաքրքրական ընթերցումներ առաջարկելով։ Ի՞նչ
պիտի կարենամ կարդացնել, որ չխրտչեցնէ զիրենք։ Նիցչէ՞, Շէլլի՞նկ։ Կամ իմ սիրելի
ուսուցիչներուս գիրքե՞րը։ Ճիշդ է, որ այդ գործերը գոց գիտեմ։ Օրինակ՝ Ժան-Լիւք
Նանսիի Անգործ Համայնութիւնը գիրքին երկրորդ գլուխը, զոր նոյնիսկ եթէ լաւ կը յիշեմ՝
հայերէնի թարգմանած եմ ամբողջութեամբ եւ հրատարակած եմ ԿԱՄի Զ. համարին մէջ։ Իրապէս
այդպիսի բան մը ըրա՞ծ եմ։ Աղօտ կերպով կը յիշեմ։ Իսկ եթէ ըրած եմ, ինչպէ՞ս
համարձակած եմ։ Հիմա որ վերստին ձեռք առի ու քիչ մը նորէն սկսայ կարդալ,
անդրադարձայ թէ որքա՜ն ահաւոր կերպով դժուար է։ 

ԵՈՒՆԻՍԵՖ. «Դպրոցները պէտք է իրենց դռները վերջին փակողները ըլլան եւ առաջին
վերաբացողները». կեանքը դժուար է այսօր Լիբանանի մէջ։ Միջին քաղաքացիին սովորական
առօրեան դարձած է աւելի կնճռոտ քան երբեք: Մինչեւ կոկորդ փտածութեան մէջ խրած երկրի
ղեկավարութեան անչափելի ագահութիւնն ու ապիկարութիւնը, տնտեսութեան թաւագլոր
անկումն ու ժամանակակից համաճարակը միացեալ ճիգերով խցանած են հասարակութեան
շնչափողը ու կիսամեռ վիճակի մը մատնած զայն: 

Տեղատուութիւն է ամենուրէք: Սնունդի պակասը, ելեկտրականութեան չգոյութիւնը,
աներեւակայելի սղաճը, վերանորոգ գաղթի ալիքն ու համատարած ընկճուածութիւնը կը
սպառնան հանրութեան լայն խաւերուն: Ինչպէ՞ս յարմարիլ այս ծանր պայմաններուն ու գոնէ
եղունգներով կառչիլ բնականոն կեանքի վերջին յենարաններէն մէկուն. հարցում մը, որ
Լիբանանի մէջ ապրող իւրաքանչիւր անհատ ինքն իրեն կու տայ, մինչ երկիրը առաջնորդելու
կոչուած խաւը «պիզնըս էզ եուժուըլ» տրամաբանութեամբ կը շարունակէ իր առօրեան: 

Ինչպէ՞ս… 

Հարցման պատասխանը թէեւ կը կարօտի մասնագիտական եւ պահի լրջութեամբ յագեցած
մօտեցումներու, այդուհանդերձ անոր նախաբանը կամ առաջին քայլը՝ պարզ ու հասարակ
տրամաբանութենէ բխող՝ ուսումնասիրուած զիջումներ կատարելու հրամայականը հարկ է որ
ըլլայ: Բայց հոս ալ կան առկախ ենթահարցումներ. ո՞ր ճակատներու վրայ զիջիլ եւ
ո՞րքանով զիջիլ, այլ խօսքով՝ ինչպէ՞ս ճշդել առաջնահերթութիւնները: 

Երբ սկիզբ առաւ պսակաձեւ ժահրի համաշխարհային գրոհը, կը թուէր, թէ ինչպէս այլուր,
այդպէս ալ Լիբանանի մէջ վիճարկման առարկայ պիտի չըլլար, որ կրթութեան ոլորտը, իմա՝
նոր սերունդի հոգեմտաւոր զարգացման կռուանը, առաւելագոյնս պէտք էր հեռու պահել
վերոյիշեալ զիջումներէն: Այդուհանդերձ, հակառակ անցնող մէկուկէս տարուայ ընթացքին,
քաղաքակիրթ աշխարհի նախաձեռնած՝ կրթական համակարգը պաշտպանելու նշմարելի փորձերուն,
Լիբանանի մէջ անոր նկատմամբ վերաբերումը դժբախտաբար յատկանշուեցաւ անփութութեամբ:
«Փակել դպրոցներու դռները եւ ուսուցումը փոխադրել առցանց հարթակ». սա եղաւ միակ
որոշումը: Ուսուցիչները, ծնողներն ու աշակերտները իսկոյն ուղարկուեցան իրենց համար
անորոշութեամբ լեցուն աշխարհ մը, որուն պատշաճելու պարտադրանքին տակ գտնուեցան մէկ
օրէն միւսը: 

Անցաւ մէկուկէս տարի, եւ Լիբանանը աշխարհի մէջ իր կրթարաններու դռները ամէնէն երկար
տեւողութեամբ փակ պահող երկիրներուն յառաջատար դիրքերը զբաղցուց: Ընթացքին,
հրատապութեան զգացումով թափ առած արհեստագիտական լուծումներու որոնման ճիգերը թէեւ
հասան որոշակի յաջողութիւներու, սակայն առցանց դասաւանդման ընդհանուր
արդիւնաւէտութեան արժեւորումը մնաց առկախ: Այսպէս, ո՛չ տարեշրջանի ընթացքին, ո՛չ ալ
անոր աւարտին, չհանդիպեցանք լուրջ ուսումնասիրութիւններու, որոնք լոյս սփռէին, թէ
կրթական տարին ի՞նչ որակ արտադրեց, որո՞նք էին դրական կէտերը, որո՞նք էին
ժխտականները եւլն: Իսկ այսօր, առանց վերոյիշեալ արժեւորման, Լիբանանի կրթօճախները
միեւնոյն անփութութեամբ դարձեալ կ՚ուղուին նոր տարեշրջանը սկսելու միեւնոյն
ձեւաչափով… 

Ահաւասիկ այն մտահոգիչ մօտեցումը, որ միայն ու միայն առարկայական պայմաններուն
կամեցողութեան կը յանձնէ կրթական քաղաքականութիւն որոշելու լրջագոյն գործը: Այլ
խօսքով, առկայ նիւթական եւ առողջապահական պայմաններուն կ՚արտօնէ բացառապէս
տնօրինելու մատղաշ սերունդի մը իմացական ու վարքային զարգացումը: Ու այդ մէկը կը
կատարէ այնպիսի պահու, երբ առցանց ուսուցման բացասական հետեւանքները, սկսեալ
աշակերտներու մօտ հոգեբանական եւ ընկերային խնդիրներու զարգացումէն, ընկճուածութեան
նախանշաններէն, առցանց բռնաճնշումի (cyberbullying) մագլցումէն, ելեկտրոնային
գործիքներու մոլութենէն (screen addiction) մինչեւ ուսուցողական եւ կրթական
այլեւայլ բացթողումները, սկսած են ջուրի երես գալ: 

Անշուշտ հասկնալի է պահու աննախադէպ ծանրութիւնը, ու բնաւ նախանձելի չէ կրթական
մշակներուն վիճակը, բայց կրթական ոլորտին առջեւ նետուած օրուան ձեռնոցը անտեսել
պարզապէս կարելի չէ: Ի վերջոյ, դպրոցը վաճառատուն մը չէ, ուր խնձորի փոխարէն կարելի
է նարինջ ծախել, որովհետեւ խնձորը սուղ է կամ հասանելի չէ: Հոս սերունդի մը
հոգեմտաւոր առողջութիւնն ու ընկերութեան կենսունակութիւնը խնդրոյ առարկաներն են,
որոնց համար անկարելին իրապէ՛ս կարելի դարձնելու ճառաբանութիւնը պէտք է ամէն գնով
կեանքի կոչել: 

Զգոյշ պէտք է ըլլալ նաեւ նիւթական հարցին կրակէ գնդակը ձեռքէ-ձեռք նետելու թակարդին
մատնուելէն, որովհետեւ առցանց դասաւանդումը թէեւ կրնայ կրճատել դպրոցի մը ծախսերը,
այնուամենայնիւ միեւնոյն այդ ծախսը կը բարդէ ծնողքին վրայ, որ ստիպուած՝ կամ պիտի
զոհէ իր անձնական աշխատանքն ու եկամուտը, կամ ալ զաւկին առցանց աշխատանքներուն
հետեւելու համար պաշտօնավարութեան պիտի կոչէ համապատասխան անձ մը: Միաժամանակ, ան
տան մէջ պիտի ապահովէ առցանց դասաւանդման բոլոր նախապայմանները, ինչպէս՝
ելեկտրականութիւն, համացանց, համակարգիչ, տպագրիչ եւլն: Ծնողքին վրայ աւելցած այս
նիւթական յաւելեալ բեռը բնականաբար իր արտացոլացումը պիտի ունենայ նոյնինքն դպրոցին
հանդէպ իր ունեցած նիւթական պարտաւորութիւններուն վրայ ու այսպէս վերադարձ պիտի
կատարուի անել շրջանակին սկզբնակէտին: 

Այսօր, երկրին դիմագրաւած ճգնաժամը համարձակ որոշումներ կայացնելու հրամայականին
առջեւ կը դնէ կրթական համակարգի բոլոր պատասխանատուները անխտիր: Պահը ճակատագրական
կրնայ ըլլալ եթէ ամէն կարողական ճիգ չներդրուի նոր սերունդը զերծ պահելու
հասարակութեան վրայ բանեցուած այս ծանր «տուրքէն»: Ի վերջոյ, այս սերունդը, որ
մեղքի բաժին չունի երկրի դիմագրաւած ձախորդութիւններուն մէջ, ապագայի կտրուածքով
ինքը պիտի կազմէ այն մարդուժը, որ փորձէ թերեւս փրկել ինչ որ կարելի է դեռ փրկել
ընկղմող այս նաւէն: 

Լիբանանի մէջ կրթութիւնը մարդկային տարրական անհասանելի յաջորդ պէտքը դառնալու
ամէնէն հաւանական թեկնածուն դարձած է: Այդ յարաճուն ցանկին լիիրաւ անդամ դառնալու
պարագային, արտագաղթի եւս մէկ ալիք անպայման կը սպասէ անոր, ու այս անգամ
մեղադրանքի նշոյլ մը անգամ կարելի չէ բարդել ո՛չ նորահաս սերունդին վրայ, որուն
բնականոն կրթութիւն ստանալու իրաւունքը անսակարկելի պէտք է մնայ, ո՛չ ալ
ծնողներուն, որոնք կրթութենէն զատ ալ ուրիշ բան չունին ժառանգ ձգելիք իրենց
զաւակներուն: 

Տեղեկագրութիւն՝ դէպքի վայրէն Լիբանանի մէջ տիրող ճգնաժամային եւ տագնապալի այս
օրերուն, տեղի կ՚ունենան նաեւ օժանդակութեան տեսակաւոր նախաձեռնութիւններ, որոնք
օգնութեան ձեռք կ՚երկարեն այս ժողովուրդին, եւ իւրաքանչիւր նախաձեռնութիւն ունի
իրեն յատուկ նպատակ մը եւ օգտուող անհատներու շրջանակ մը: Ասոնց մէջ, ամէնէն
ուշագրաւներէն է «Souk El Balad» նախաձեռնութիւնը, որ կը կայանայ մայրաքաղաք
Պէյրութի կեդրոնը, հովանաւորութեամբ ոչ-կառավարական (NGO) «ARDNA» կազմակերպութեան,
գործակցութեամբ՝ Solidere-ի: Ըստ Solidere-ի յայտարարութեան, իրենց հիմնական
նպատակը եղած է վերակենդանացնել Պէյրութի շուկան եւ վերականգնել մայրաքաղաքին
պատմական բնոյթը՝ յղանալով Բաց Շուկայ ունենալու նոր գաղափարը: Այս շուկան կը
հիւրընկալէ եւ համախմբէ տարբեր տեսակի արտադրողներ եւ արհեստաւորներ, ամէն Շաբաթ
օր, առաւօտեան ժամը 8:00-էն կէսօրէ ետք 2:00, եւ կ՚ընդգրկէ երկրագործներ,
պարտիզպաններ, խոհարարներ, արուեստագէտներ եւ գոհարավաճառներ, որոնք հոն կը
ցուցադրեն եւ ծախեն իրենց բարձրորակ արտադրութիւնները՝ ոչ մէկ վճարում կատարելով:
Այս նախաձեռնութեան շատ լաւ կազմակերպուած եւ համադրուած ըլլալը, զայն կը դարձնէ
աւելի գրաւիչ: 

Վաճառողները եւ անոնց արտադրութիւնները բազմատեսակ են. գեղարուեստական պաստառներու
եւ ձեռային աշխատանքներու կողքին, շատեր կը վաճառեն տնային պատրաստութեամբ հիւթեր
կամ միջուկներ, անուշներ, իսկ անդին ուրիշներ կը ծախեն իրենց պտուղներն ու
բանջարեղէնը, նաեւ պատրստած ճաշերը. շատ մեծ ընտրանի մը անկասկած: 

Մասնակցելու պատճառը կը տարբերի անձէ-անձ: Շատերու համար, ինչպէս է պարագան Պիպլոս
Հապ-ի Ռուտի Մարունին, մասնակցիլ կը նշանակէ վերադարձ դէպի շուկայ. «Խանութին տէրը,
ճիշդ այս վայրին մէջ, միշտ տաք ուտելիք վաճառած է, ապա փոխադրուած՝ Ժըմմէյզէ, իսկ
հիմա կը վերադառնանք նոյն շուկան՝ հրամցնելու երշիկներ, որոնք մեր պատրաստութիւնն
են, ինչպէս մեր հրամցուցած բոլոր ուտելիքները՝ միշտ համեղ եւ առաւելագոյն թիւով
մարդոց հասնելու նպատակով, եւ սպասարկելու այնպէս, ինչպէս ճիշդ ձեւն է, եւ ոչ թէ
երբ ճաշ մը կ՚առաքուի խանութէն դուրս»: Ատիպ Տորրային համար՝ Caffeine Beirut
բաժինէն, հոս ըլլալ կը նշանակէ մաս կազմել քու միջավայրիդ եւ գործունեայ դառնալ, ան
կ՚աւելցնէ. «Մենք մնայուն ներկայութիւն ենք նման նախաձեռնութիւններու մէջ, յատկապէս
ինչ կը վերաբերի համայնքային շուկաներուն: Մենք կ՚ուզենք մաս կազմել եւ օգնել մեր
անմիջական շրջապատին՝ միաժամանակ մասնակցելով նման նախաձեռնութիւններու, որոնք կը
քաջալերեն եւ աշխատանքի մղիչ ուժ կը հանդիսանան, երբ մասնաւորաբար կը յայտնաբերեն
ու առիթ կը ստեղծեն ցուցադրելու մեր արտադրութիւնը շուկային մէջ: 

Մենք մեր վաճառատունը բացինք Դեկտեմբեր 2019-ին, երբ Covid-19 համաճարակի
արգելափակումները մէկ կողմէ եւ հետագային Օգոստոս 4-ի Պէյրութի պայթումին պատճառած
վնասները միւս կողմէ, ստիպեցին մեզ ամբողջութեամբ փակել վեց ամիս: 

Սակայն նման նախաձեռնութիւնները եւ այդ առիթով մեր ունեցած վաճառքը, մեզի ոտքի կը
պահեն ու կը շարունակենք գոյատեւել հակառակ ներկայ բոլոր դժուարութիւններուն»: Իսկ
ինչ կը վերաբերի Նուր Արիտիի՝ Camilla՚s Garden-էն, համայնքային նման շուկաներ
կ՚աւելցնեն ծանօթացման առիթները մանաւանդ ընտանեկան կողմնակի փոքր նախաձեռնութեան
մը համար, որ վերածուած էր ձեռնարկութեան. 

«Այս գործը սկսայ մօրս՝ Camilla-ի հետ, 2017-ին, որովհետեւ մենք մեծ սէր կը տածենք
բոյսերու եւ բնութեան հանդէպ, նաեւ՝ բոյսերու վաճառման փոքր խանութ մը ունինք: 

Մասնագիտութեամբ Ճարտարապետ, սկսած էի քարէ յատուկ թաղարներ պատրաստել, իսկ մայրս
կը պատրաստէ մորթի յատուկ բնական թոնըրներ, հիմնուած՝ եւրոպական փորձառութեան վրայ:
Մեր խանութէն ներս նաեւ սկսանք ցանել ու ծախել բոյսերու տեսակներ: Նման
նախաձեռնութիւններու սկսանք մասնակցիլ 2019-ի վերջերուն՝ այդ շրջանին, երբ իբրեւ
պաշտօնեայ կորսնցուցի գործս՝ երկրին մէջ տիրող տնտեսական դժուար կացութեան
պատճառով, որմէ առաջ այս բոյսերու աշխարհը սիրողական զբաղում էր միայն: Պաշտօնս
կորսնցնելէ ետք, բոյսերու վաճառքը դարձաւ ընտանեկան գործ եւ ապրուստի միակ միջոց:
Ես ստանձնեցի Camilla՚s Garden-ի ծանուցման եւ ժողովրդականացման աշխատանքները: Այս
տեսակի համայնական շուկայի նախաձեռնութիւնները մեզ կը խրախուսեն նիւթական եւ
զգացական գետիններու վրայ, որովհետեւ մեր հոգեկանը կը բարձրանայ, երբ մենք կը
տեսնենք յաճախորդներուն հետաքրքրութիւնը մեր արտադրանքին նկատմամբ, եւ մենք ալ մեր
կարգին քաջալերուած եւ վերանորոգուած՝ կը դրսեւորենք մեր սէրը այս գործին հանդէպ»,
կ՚ըսէ ան: 

Եւ ոմանց համար, նման ձեռնարկներ միջոց են օգնելու ուրիշներուն, ինչպէս է պարագան
Ռաշէթ Խէյր բաժնով մասնակցողներուն: «Մենք վերջերս Մար Մըխայէլի մէջ աշխատանոց մը
ստեղծեցինք՝ օգնելու երիտասարդներուն. անոնք կրնան գալ մեր աշխատանոցը եւ աշխատիլ
անվճար, որովհետեւ մենք կը տրամադրենք բոլոր նիւթերը, ինչպէս ներկ եւ ձեռային
աշխատանքի պէտքեր: Ոմանք կը գծեն, ուրիշեր կը զբաղին արուեստներով եւ
ձեռագործներով, կամ նոյնիսկ կահկարասիներ կը պատրաստեն, ինչպէս կը նշմարէք: Մենք
նաեւ կը քաջալերենք նիւթերու վերանորոգ գործածութիւնը (upcycling-ը), բայց
upcycling-ը, որ խորքին մէջ նպատակի կը ծառայէ: Մենք մասնակցիլ փափաքողներուն որեւէ
պայման չենք դներ. երբեմն կ՚ունենանք որոշակի թեմաներով միջոցառումներ, բայց մենք,
բնականօրէն, չենք ուզեր որեւէ ձեւով սահմանափակել անոնց ստեղծագործականութիւնը,
միեւնոյն ժամանակ, աշխատանքային որոշ համադրում մը մասնակիցներուն միջեւ, օգտակար
կը նկատենք. համագործակցիլն ալ լաւ բան է: Արտադրութեանց վաճառման պարագային, մենք
կ՚առնենք եկամուտին մինչեւ 30%-ը՝ նիւթերուն եւ այլ ծախսեր հոգալու համար, բայց
մնացեալ բաժինը կը ստանան իրենք՝ արուեստագէտները: Մենք նաեւ կը փորձենք օգնել
կիներուն՝ առիթ տալով անոնց ծախելու տնային պատրաստութեամբ ճաշեր, անուշեղէն եւ
նոյնիսկ հիւսուած գործեր: Այս մէկը կ՚ընենք մօտաւորապէս մէկ ու կէս տարիէ ի վեր,
բայց Օգոստոս 4-ի պայթումէն ետք աւելի անհրաժեշտ էր մեր ներկայութիւնը ըլլալ
կարիքաւոր ժողովուրդին հետ, եւ այդպէս ալ ըրինք: Մեր աշխատանոցին մէջ աշխատողներուն
հետ միասին մաքրեցինք ու աւլեցինք փողոցներ եւ վերանորոգեցինք տուներ: Բաժնեցինք
ուտեստեղէնի նպաստներ եւ փորձեցինք զօրավիգ կանգնիլ մեր երիտասարդներուն: Փորձեցինք
հասնիլ թէ՛ մեզի ծանօթ եւ թէ մեր աշխատակիցներուն ծանօթ անձերու: Այս նպատակով
ունեցանք էջ Instagram վրայ, որպէսզի հասնինք նաեւ համալսարաններու: Ներկայիս, մեր
հիմնական նպատակն է քաջալերել երիտասարդները եւ յայտնաբերել անոնց պահուած ձիրքերը,
նաեւ ստեղծել արուեստի վրայ հիմնուած բուժման եղանակ մը (Therapy), որ անհրաժեշտ է
Covid-19-ի եւ պայթումի հետեւանքները դարմանելու ճիգերուն զուգահեռ: Կարկինը լայն
բանալով, կ՚ուզենք ներառել երաժշտութիւնն ու խոհարարութիւնը, օրինակի համար: Նաեւ
հետամուտ ենք ստեղծելու ցուցասրահի նման վայրեր, ուր կրնանք ցուցադրել արուեստի այս
աշխատանքները: Այս ցուցահանդէսին նման համայնքային ձեռնարկներ որոշ չափով կ՚օգնեն,
թերեւս ոչ այնքան վաճառքին, բայց կը մնան օգտակար»: Ինչպէս կը տեսնենք, նպատակներն
ու դրդապատճառները կը տարբերին ծախողներուն մօտ, բայց բոլորը համաձայն են մէկ կէտի
շուրջ՝ բոլոր նպատակները կ՚իրագործուին այս ձեռնարկին ճամբով: Անոնք, որոնք
հետամուտ են ծախելու՝ կը յաջողին, իսկ անոնք, որոնք կ՚ուզեն նոր շուկաներ գտնել կամ
իրենց արտադրութիւնը ծանօթացնել՝ նոյնպէս կը յաջողին: Կը թուի, որ համայնքային այս
շուկան կը ծառայէ իր նպատակին, սակայն արդեօ՞ք այս պէտք է ըլլայ նմանօրինակ
նախաձեռնութիւններուն նպատակը. պարզապէս կապ մը կամ ճամբայ մը բանա՞լ աշխատանքի
պայմաններ ստեղծելու համար մինչեւ Լիբանանի վիճակին բարելաւումը, եթէ անշուշտ օր մը
բարելաւուի: Նոյնիսկ եթէ աւելի մեծ նպատակներ ալ ճշդուին նմանօրինակ
նախաձեռնութիւններու համար, շաբաթը միայն մէկ անգամ եւ այդ ալ միայն վեց ժամ
դրութեամբ, կարելի պիտի ըլլա՞յ իրագործել զանոնք: 

Souk el Balad շուկան, այս առանձին մեկուսի նախաձեռնութիւնը իր ամբողջ ներուժով,
յաջողեցաւ լաւապէս ծառայել իր նպատակին: Բայց այս բոլորը հոս կանգ չեն առներ,
որովհետեւ ճշմարիտ դժբախտութիւնը կամ դժուարութիւնը այն է, որ միայն նմանօրինակ
նախաձեռնութիւններ ու օժանդակութիւններ կը կատարուին այսպիսի վատթարացող
ճգնաժամերու ընթացքին: Միթէ այսքանը բաւարա՞ր է. վերջ ի վերջոյ, փրկութեան այս
լաստը երկար չի կրնար գոյատեւել, այլապէս փրկութեան լաստ պիտի չկոչուէր. ի՞նչ
կ՚ըսէք... 

Հայոց Ցեղասպանութեան 106-Ամեակի Առցանց Ոգեկոչում Այնճարի Մէջ 

Կազմակերպութեամբ ՀՅԴ «Կարմիր Լեռ» կոմիտէի քարոզչական յանձնախումբին եւ ԼԵՄ-ի «Շ.
Միսաքեան» մասնաճիւղին, շաբաթ, 24 ապրիլ 2021-ին երեկոյեան ժամը 7:00-ին տեղի
ունեցաւ Հայոց ցեղասպանութեան 106-ամեակի առցանց ոգեկոչումը: 

Ձեռնարկին բացման խօսքը արտասանեց ՀՅԴ ԼԵՄ-ի «Շ. Միսաքեան» մասնաճիւղէն Սարին
Քէօֆթէեանը, որ իր խօսքին մէջ անդրադառնալով 106 տարիներ առաջ տեղի ունեցած Հայոց
ցեղասպանութեան` ըսաւ. «Եղեռնի սրբադասուած զոհերուն միացած են արցախեան 44 օրուան
գոյամարտի հազարաւոր նահատակները, որոնց արեան կանչն ու լուսաշող յիշատակը պիտի
շարունակեն աղաղակել ու յաւերժօրէն ղօղանջել, որպէսզի օր մը դարձեալ նոր ու
վերանորոգուած ուխտով ճամբայ ելլեն նոր հերոսներ եւ իրենց մարտիրոսութեամբ
ազատագրեն Արցախի գրաւուած տարածքները»: Ան շեշտեց նաեւ. «Այսօր մենք այս բեմէն կու
գանք վերանորոգելու մեր ուխտը՝ շարունակելու մեզի կտակուած պայքարը, մինչեւ Հայ
դատի պահանջներու եւ ազատ, անկախ ու միացեալ Հայաստանի տեսլականի իրականացումը»: 

Ձեռնարկին բացման խօսքը արտասանեց ՀՅԴ ԼԵՄ-ի «Շ. Միսաքեան» մասնաճիւղէն Սարին
Քէօֆթէեանը, որ իր խօսքին մէջ անդրադառնալով 106 տարիներ առաջ տեղի ունեցած Հայոց
ցեղասպանութեան՝ ըսաւ. «Եղեռնի սրբադասուած զոհերուն միացած են արցախեան 44 օրուան
գոյամարտի հազարաւոր նահատակները, որոնց արեան կանչն ու լուսաշող յիշատակը պիտի
շարունակեն աղաղակել ու յաւերժօրէն ղօղանջել, որպէսզի օր մը դարձեալ նոր ու
վերանորոգուած ուխտով ճամբայ ելլեն նոր հերոսներ եւ իրենց մարտիրոսութեամբ
ազատագրեն Արցախի գրաւուած տարածքները»: Ան շեշտեց նաեւ. «Այսօր մենք այս բեմէն կու
գանք վերանորոգելու մեր ուխտը` շարունակելու մեզի կտակուած պայքարը, մինչեւ Հայ
դատի պահանջներու եւ ազատ, անկախ ու միացեալ Հայաստանի տեսլականի իրականացումը»: 

Աւարտին ԼԵՄ-ի «Շ. Միսաքեան» մասնաճիւղէն Նարէ Փիլաւճեան ասմունքեց Պետիկ
Հերկելեանի «Կեաւուրի լակոտ» բանաստեղծութիւնը: 

Ինքնաշարժներու Երթ՝ ԼԵՄ-ի «Շ. Մեղրեան» Մասնաճիւղին Կազմակերպութեամբ 

Նախաձեռնութեամբ ԼԵՄ-ի «Շ. Մեղրեան» մասնաճիւղին, շաբաթ, 24 ապրիլին կատարուեցաւ
ինքնաշարժներով երթ, որ ընթացք առաւ Զալքայէն՝ «Գարեգին Նժդեհ» ակումբին առջեւէն,
շրջանի բոլոր թաղերէն անցնելէ ետք անիկա հասաւ Պսալիմ, ապա՝ Պուրճ Համուտ, Ֆանար,
Ժտէյտի, ապա կրկին Զալքա: 

Շուրջ երկուքուկէս ժամ տեւած երթին նպատակն էր հանրութիւնը յիշեցնել, որ 106 տարի
առաջ Թուրքիոյ կողմէ գործադրուեցաւ մարդկութեան դէմ ամէնէն ահաւոր ոճիրներէն Հայոց
ցեղասպանութիւնը, որուն համար յանցագործը տակաւին իր պատիժը չէ կրած, չէ ճանչցած
զայն եւ հատուցում չէ տուած հայութեան: 

Իւրաքանչիւր ակումբի առջեւէն երիտասարդներ իրենց ինքնաշարժներով, ուրկէ սփռուեցան
ազգային հայրենասիրական երգեր եւ բարձրացան եռագոյն դրօշակներ, միացան երթին: 

Երեսփոխան Դոկտ. Նորա Արիսեանի Ելոյթը՝ Ապրիլ 24-ին Սուրիոյ Խորհրդարանէն Ներս 

Երեսփոխան դոկտ. Նորա Արիսեան, Շաբաթ, 24 Ապրիլ 2021-ին, Սուրիոյ Խորհրդարանի
արտակարգ երկրորդ նստաշրջանի 7-րդ նիստին, Հայոց ցեղասպանութեան 106-րդ ամեակի
առթիւ ելոյթ ունեցաւ: 

Արիսեան, իր խօսքին մէջ յիշեցուց, թէ Հայոց ցեղասպանութեան 106-րդ ամեակին հայերը
տակաւին կը բախուին միջազգային հանրութեան, որ թերացած է իր դերը կատարելու
միջազգային իրաւունքի հայեցակարգերու եւ ճնշուած ժողովուրդներու արդար
դիրքորոշումներու խթանման գործով: 

Ան հաստատեց, թէ Հայոց ցեղասպանութիւնը եւ ասորիներու Սէյֆօ ջարդերը պիտի մնան
Թուրքիոյ հալածող ամօթի խարանը, քանի որ տակաւին Թուրքիան կը շարունակէ ժխտել
ցեղասպանութիւնը, կը շարունակէ նաեւ հետապնդել իր նկրտումները, ծաւալապաշտական ու
յարձակողական քաղաքականութիւնը Սուրիոյ մէջ ահաբեկչութիւն կիռարելով: 

Արիսեան, աւելցուց, թէ սուրիահայերը, ինչպէս նաեւ հայկական Սփիւռքը ու Հայաստանի
Հանրապետութիւնը, երախտապարտ են սուրիական պետութեան, եւ Սուրիոյ Խորհրդարանին 13
Փետրուար 2020 թուականին, հայերու ցեղասպանութիւնը միաձայնութեամբ դատապարտող
բանաձեւը ընդունելու համար, քանի ու անոնք կը հաստատեն իրենց կարչած մնալը Սուրիոյ
ազգային ինքնութեան: 

Խօսքին աւարտին Արիսեան ըսաւ. «Շնորհակալական խօսք կ՚ուղեմ Խորհրդարանի նախագահին,
նախորդ նստաշրջանի գործընկերներուս, անցեալի Սուրիա-Հայաստան խորհրդարանական
բարեկամական յանձնաժողովի անդամներուն, որոնք աջակցեցան վերոնշեալ պատմական
բանաձեւի ընդունման: Ինչպէս նաեւ անսահման շնորհակալութեան եւ երախտագիտութեան
խօսքս կ՚ուղեմ Սուրիոյ նախագահին՝ մարդկային դատերը սատարելու եւ Սուրիոյ մէջ
մշակութային բազմազանութիւնը պաշտպանելուն համար»: 

Կազմակերպութեամբ ՀՅԴ Կիպրոսի Կոմիտէին եւ յարակից միութիւններուն Խանասորի
արշաւանքի 124-ամեակի պատշաճ ոգեկոչում-հանդիսութիւն մը տեղի ունեցաւ Շաբաթ, 24
յուլիսի 2021, երեկոյեան ժամը 8.00-ին, Նիկոսիոյ ՀԵՄ-ՀՄԸՄ Մարզադաշտի մէջ։
Հանդիսութեան ներկայ էին Կաթողիկոսական Փոխանորդ Գերշ. Տ. Խորէն Արք Տողրամաճեան,
Նիկոսիոյ հոգեւոր հովիւ Արժ. Տէր Մոմիկ Քհյն. Հապէշեան, Ազգային Վարչութեան
ատենապետ ընկ. Սեւակ Կիւրիւնլեան, Երեսփոխանական ժողովի անդամներ, Համազգայինի
վարչութեան ատենապետ ընկ. Արթօ Դաւիթեան, Հ.Օ.Մ-ի անդամուհիներ եւ Կիպրահայ գաղութի
անդամներ։ Հանդիսութիւնը սկսաւ Կիպրոսի ՀՅԴ Կոմիտէի ներկայացուցիչ ընկ. Սիմոն
Այնէճեանի բացման խօսքով։ 

Պատանեկան միութենէն երեք կրտսեր պատանիներ Արինէ Մանուկեան, Միքայէլ եւ Կարեն
Սարգսեաններ ասմունքեցին Պարոյր Սեւակի «Քիչ ենք, բայց Հայ ենք» բանաստեղծութիւնը։
Ապա, Հայ Դատի Յանձնախումբի ատենապետ ընկ. Յակոբ Գազանճեան ներկայացուց օրուայ
բանախօսը՝ Արաբական Ծոցի Աստուածաշունչի Ընկերութեան Ընդհանուր Քարտուղար,
Աստուածաբանութեան դոկտոր, գրող, հրապարակագիր ու հասարակական գործիչ Դոկտ. Հրայր
Ճէպէճեանը։ Դոկտ. Ճէպէճեան ամփոփ գիծերու մէջ ներկայացուց Խանասորի Արշաւանքի
պատմականը, լուսարձակի տակ առնելով յատկանշական իրադարձութիւններ պատմական դէպքին
առնչութեամբ։ Ան մատնանշեց հայ քաջամարտիկներու ազգային ինքնութեան, նուիրումի եւ
հաւատքի ոգին, որ անոնք կատարելութեան ամենաբարձր իրավիճակին հասցուցին՝ ֆիզիքական
նահատակութեամբ, առանց երբեք սակարկելու իրենց համոզմունքը։ Դոկտ. Ճէպէճեան վեր
առաւ պատմութեան շարունակականութեան հոլովոյթները ընդգծելով, թէ «Պատմութիւնը ունի
շարունակական ընթացք եւ ընդունուած իրականութիւն է, որ պատմութիւնը ինքզինք կը
կրկնէ։ Եւ այս իմաստով անհրաժեշտ է, որ Հայ ժողովուրդի պատմութիւնը պէտք է դիտել եւ
վեր առնել իր ամբողջութեան մէջ՝ մինչեւ ներկայ ժամանակները»։ 

Դոկտ. Ճէպէճեան կամրջեց Խանասորի Արշաւանքի իրադարձութիւնը ներկայ օրերու հայ
աշխարհի իրականութեանը հետ եւ ընդգծեց հայուն կեանքի ներկայ օրերու մէջէն վեր
կանգնելու անհրաժեշտութիւնը 44-օրեայ պատերազմէն ետք։ «Հայ ժողովուրդի ամբողջ
պատմութեան ընթացքին, ամէն ձախողութենէ ետք մի՛շտ յաջորդած է յաջողութիւն։ Եւ այս
անգամ ալ, հայը պիտի յաջողի դուրս գալ իր այս դժուար կացութենէն» ըսաւ ան։ Ան
կարեւորեց բարոյական եւ ազգային արժէքներու եւ կենցաղի համակարգ մը ստեղծելու
անհրաժեշտութիւնը, ինչպէս նաեւ Արցախի ներկայ տարածքի պահպանման կարեւորութիւնը եւ
վերատիրանալու գէթ ԼՂԻՄ սահմաններուն։ Ան նոյնպէս կարեւորեց սփիւռքի
կարողականութիւնը եւ ընդգծեց նոր ռազմավարութիւն մը ստեղծելու անհրաժեշտութիւնը
Հայաստան, Արցախ եւ սփիւռք յարաբերութեան մէջ։ «Հայը ունի միտք եւ պատրաստուած
մարդկային ներուժ. անհրաժեշտ է, որ կարենանք համադրել մեր մտաւոր բոլոր
մասնագիտական կարողութիւնները եւ ներմուծել զանոնք մեր հայրենիքի կեանքին մէջ» ըսաւ
ան։ 

Դոկտ. Ճէպէճեան եզրափակեց իր խօսքը շեշտելով միասնականութեան հրամայականին վրայ,
որպէս գլխաւոր երաշխիք հայուն դիմագրաւելու ներկայ ճգնաժամները։ «Մենք մի՛շտ
պարտինք յիշել, որ ցեղասպանուած ժողովուրդ ենք եւ միասնականութիւնը մեզի համար միակ
ուղին է մեր ազգային եւ հաւաքական կեանքը կերտելու եւ ապահովելու մեր պատմութեան
շարունակականութեան ընթացքը» եզրափակեց ան։ 

Ձեռնարկի վերջաւորութեան, Համազգային «Սիփան» պարախումբ համալրեց երեկոն մարտական
պարով մը, որմէ ետք Սրբազան Հայրը հանդէս եկաւ փակման խրախուսիչ խօսքով։ 

Խնամուած եւ բծախնդրութեամբ պատրաստուած յայտագիրը, վերջ գտաւ «Կարկուտ տեղաց
Խանասորայ դաշտումը» երգով: 

Թեմակալ առաջնորդ՝ Վահան եպիսկ. Յովհաննէսեանի առաջնորդութեան եօթնամեայ առաջին
շրջանը իր աւարտին կը հասնի։ Ֆրանսայի Առաքելական թեմը, ըստ կանոնադրութեան, եօթը
տարին մէկ պէտք է առաջնորդական ընտրութիւն կատարէ։ Տարօրինակ ձեւով, ցայժմ Թեմական
խորհուրդէն (ԹԽ) եւ կամ Պատգամաւորական ժողովէն (ՊԺ) ոչ մէկ պաշտօնական
յայտարարութիւն հրապարակուեցաւ, հակառակ անոր որ Ընդհանուր ժողովը տեղի ունեցաւ
Յունիս 28-ին։ Անհաւանական չէ, որ թաքուն կերպով ձեւակերպումներ ըլլան, հակառակ
ընդունուած ընթացակարգին։ Այսուհանդերձ, պաշտօնական լռութեան յետին շշուկները եւ
ենթադրութիւնները դադար չունին։ 

Թէեւ թեմը արդէն 15 տարի է գոյութիւն ունի, սակայն տակաւին առաջնորդի ընտրութեան
կամ վերընտրութեան գործընթացը ներքին կանոնակարգով չէ հաստատուած։ Այսուհանդերձ,
կայ աւանդական եղանակ մը, որուն քիչ թէ շատ կը հետեւին թեմերը իրենց առաջնորդը
ընտրելու համար. ԹԽ-ի կողմէ կուսակրօն հոգեւորականութեան դիմում կը կատարուի,
որպէսզի 35 տարեկանէն բարձր հոգեւորականները որոնք շահագրգռուած են պաշտօնով՝ իրենց
թեկնածութիւնը ներկայացնեն։ ԹԽ-ը երեք անուններ կ՚ընտրէ, որ կը ղրկուի Վեհափառ
հայրապետին, վաւերացումի համար։ Մայր Աթոռին կողմէ հաստատուելէ ետք, ՊԺ-ը կը կատարէ
առաջնորդի ընտրութիւնը։ Գործընթաց մը, որ կը տեւէ առնուազն վեց ամիս։ Յուլիս ամիսը
աւարտին հասնելու վրայ ըլլալով՝ գործընթացը արդէն պէտք է սկսած ըլլար։ 

Ներկայիս, թեմակալ առաջնորդը, ըստ երեւոյթին, վերընտրուելու ցանկութիւն չունի։ Բացի
եթէ վեհափառը պարտադրէ, որ ան շարունակէ իր պաշտօնավարումը։ Նկատի առնելով Թեմական
խորհուրդի անվստահութիւնը Առաջնորդ հօր հանդէպ, որ դրսեւորուեցաւ Ֆրանսայի
շրջանային ընտրութիւններու ընթացքին, Իսի-լէ-Մուլինոյի հայ թեկնածուին ի նպաստ՝
Առաջնորդին զօրակցութեան բաց նամակին առթիւ, այս տարուան առաջնորդական
ընտրութիւնները կը դառնան անխուսափելի եւ նոյնքան ալ փափաքելի։ 

Թեմակալ առաջնորդի անկանխատեսելի արարքները եւս կը թելադրեն անոր վերընտրուելու
ցանկութիւն չունենալու տրամադրութիւնը. ան շատ աւելի ազատ ու անկաշկանդ կը շարժի,
առանց նկատի առնելու կարգ մը ընթացակարգային զգուշութիւններ, նրբանկատութիւններ,
ինչպէս Նիսի Սէն Ֆիլիփ ծուխին հանդէպ անտարբերութիւնը, եւ ընդհակառակը՝ Ս.
Աստուածածին եկեղեցւոյ ընծայած նախապատւութիւնը, մինչ վերջին երկու շաբաթներու
ընթացքին ան երկու անգամ այնտեղ պատարագելու առիթներ ստեղծեց, հակառակ Ս.
Աստուածածին ծուխին հանդէպ Թեմական խորհուրդին նշանակած արգելքներուն։ 

Ուրեմն, եթէ այժմու Առաջնորդը չուզէ վերընտրուիլ, առաջնորդ ըլլալու յաւակնորդները
Ֆրանսայի հոգեւորականներուն մէջ երեք են, եթէ նկատի չառնենք 75 տարիքը անց երկու
հոգեւորականները՝ Նորվան արք. Զաքարեանն ու Ժիրայր ծ. վրդ. Թաշճեանը։ 

Ֆրանսայի հոգեւորականններէն Գրիգոր վրդ. Խաչատրեան, որ ներկայիս կը վարէ առաջնորդի
փոխանորդի պաշտօնը, երկար ժամանակ եղած է Նիսի հոգեւոր հովիւը։ Այդ հանգամանքին
բերմամբ՝ լաւատեղեակ ըլլալով տեղւոյն համայնքի հարցերուն, չէ կրցած իբրեւ
առաջնորդական փոխանորդ՝ լուրջ խորհրդատւութիւն կատարել լուծելու համար Նիսի
ծուխերու խնդիրը։ Հայր Խաչատրեանի օրօք եւ հաւանաբար իր ձեռամբ տարածուած էր
Ֆրանսայի հայ հոգեւորականներու անստորագիր կոչը ի պաշտպանութիւն Գարեգին Բ.
կաթողիկոսին, երբ ան Քոչարեանը կալանքէն ազատ արձակելու թեր արտայայտուած էր եւ
կառավարական շրջանակներու կողմէ խիստ քննադատութեան ենթարկուած։ 

Երկրորդ հաւանական թեկնածուն՝ Կոմիտաս վրդ. Յովնանեանը, ծանօթ է իր ծայրայեղ աջ
քաղաքական դիրքորոշումներով, նախկին վարչակարգի թունդ կողմնակից հոգեւորական մը, որ
նոյնիսկ չէր վարանած, յատկապէս Արցախեան երկրորդ պատերազմէն ետք, Ծննդեան օրով,
խորանէն՝ վարչապետին հասցէին անստոյգ յերիւրածոյ լուրեր տարածելու։ Երրորդ
թեկնածուն՝ Հայր Գուրգէն Աղաբաբեանն է, շատ համեստ ու գործուն վարդապետ մը, որու՝
Շաւիլի հոգեւոր հովիւ նշանակուելէն ի վեր, այդ ծուխը վերածնունդ մը կ՚ապրի, ամէն
Կիրակի եկեղեցի կը փութան Փարիզեան շրջանի զանազան վայրերէն, լսելու անոր
քարոզները։ 

Սոյն հոգեւորականներէն զատ կը շրջի անունը՝ չորրորդ հոգեւորականի մը՝ Պարթեւ վրդ.
Բարսեղեանի, որ անցեալին եղած է Փարիզի առաջնորդանիստ տաճարի հոգեւոր հովիւ, սակայն
Մայր Աթոռը զինք ետ կանչած է Էջմիածին, իր նիստ ու կացին մէջ հոգեւորականի անյարիր
վարք դրսեւորած ըլլալուն համար։ 

Մէկ խօսքով, Ֆրանսայի թեմին համար թեկնածուներ՝ բազում, սակայն արժանաւորներ՝
սակաւ։ 

Եկեղեցին իբրեւ հոգեւոր դպրոց, համայնքը համախմբելու վայր, պէտք է վերստանձնէ իր
առաքելութիւնը եւ հոգայ համայնքին հոգեւոր կարիքները։ 

Ա. 

Նախ Միքքին էր: 

Ամրան արձակուրդին առաջին շաբաթն է եւ ծնողներս ամէն օր կը վիճաբանին, թէ ուր պիտի
անցընենք արձակուրդի շրջանը. մայրս կը պնդէ թէ պիտի ճամբորդենք, իսկ հայրս
յուսահատօրէն կը ջանայ հասկցնել թէ կէս մնացած շատ գործեր ունի եւ դրամի ալ խնդիր
կայ եղեր… Ասկէ աւելի մտիկ չեմ ըներ. արագ մը կլլելով նախաճաշս, կամացուկ դուրս
կ՚ելլեմ տունէն, հեծիկս կ՚առնեմ եւ «իլէրէ՜, իլէրէ՜» (թրքերէն՝ յառաջ) պոռալէն կը
սուրամ փողոցն ի վար, փախցնելով աղաւնիները եւ վայելելով տակաւին քնատ անցորդներուն
հայհոյութիւնները: Ղալաթիոյ շուկային հաւատարիմ շուներու վոհմակը դեռ երկար կը վազէ
ետեւէս: Տուն պիտի դառնամ երեկոյեան միայն, հօրս տուն դառնալէն քիչ առաջ, եւ պիտի
սպասեմ թէ երբ կը սկսի նոյն վէճը: Յաճախ հայրս եւ մայրս ինծի կը դառնան. 

– Չե՞ս տեսներ որ տղան պտոյտի, աշխարհ տեսնելու կը կարօտի, նոյնիսկ տղուդ համար կը
զլանաս…, – կ՚ըսէ մայրս՝ ակնարկով ինձմէ օժանդակութիւն պահանջելով: 

– Իսկ դուն չե՞ս ուզեր անդրադառնալ, թէ տղադ չ՚ուզեր ընկերներէն հեռու ըլլալ, –
կ՚ըսէ հայրս: 

Շիտակը, երկուքն ալ կը սխալին. ոչ պտոյտի կը կարօտիմ, ոչ ալ ընկեր ունիմ: Կը լռեմ,
ջանալով հնարաւորինս աննշմար դարձնել ներկայութիւնս, բայց մեծ օգուտ չկայ ատկէ: 

– Տեսա՞ր, անանկ կը պոռաս, որ տղան վախէն խօսիլ չի կրնար, – հօրմէս բարձր կը ձայնէ
մայրս: 

– Այդ դո՛ւն տես, որ տղան չ՚ուզեր կոր պտոյտի երթալ, անոր համար կը լռէ, – կը
հակադարձէ հայրս: 

Քիչ վերջ երկուքն ալ պոռալու կը սկսին, ջանալով գերազանցել մէկզմէկու, եւ հայրս
կտրուկ շարժումով մը պնակն իրմէ հեռացնելով կ՚ելլէ սեղանէն: Կը ջանամ չձգել որ հօրս
կողմէ կոպտօրէն հրուած պնակը գետին իյնայ՝ մօրս գայթակղութիւնն առաւել գրգռելով,
բայց միշտ չէ որ կը յաջողիմ: 

Արձակուրդի առաջին շաբթուան վերջաւորութեան եկաւ Միքքին: Չէ, չեկաւ. հայրս բերաւ:
Պտոյտէն նոր դարձած եմ եւ կը պատրաստուիմ սենեակս անցնիլ, բայց հեւասպառ ներս կը
վազէ Խրիսթինան: Խրիսթինան մեր դրացին է եւ չնայած անոր որ ութ տարու է տակաւին,
զիս իր ընկերը կը համարէ: Տասնամեայ տարիքիս բարձրութենէն բաւական մեծահոգութեամբ
եւ նրբանկատութեամբ կը մօտենամ իրեն, չցանկալով ընկերութեան վերաբերեալ իր
պատրանքները փճացնել: Խրիսթինա կարծես քիչիկ մըն ալ սիրահարած է ինծի, բայց ես չեմ
կրնար փոխադարձել, ութ տարեկան է միայն, ան ալ՝ յոյն… Ինչ որ է, Խրիսթինան ներս կը
վազէ եւ դրան սեմէն շատ չյառաջանալով պոռալու կը սկսի, որ դուրս ելլեմ: Անվստահօրէն
կը քալեմ դէպի իրեն: 

– Աճապարէ՛, – կը պոռայ հեւասպառ եւ դուրս կը սուրայ: 

Երբ տունէն կ՚ելլեմ կը տեսնեմ, որ աղջիկը բաւական հեռացած է արդէն դէպի նաւամատոյց
տանող ճամբայէն եւ անհամբեր նշաններով կը պահանջէ, որ աճապարեմ: Ես ալ վազելու կը
սկսիմ: 

– Ի՞նչ պատահեր է, Խրիսթինա, – կ՚ըսեմ շնչակտուր երբ կը հասնիմ անոր, բայց աղջիկը
ոչինչ կը պատասխանէ եւ կը շարունակէ խելայեղ վազքը: Ճամբու ոլորանին կտրուկ կը
կենայ եւ մատով առջեւը ցոյց կու տայ: 

Հեռուէն կը տեսնեմ, որ հայրս կու գայ: Սկիզբը ոչինչ կը հասկնամ. պարզապէս հայրս է,
որ աշխատանքէն կը դառնայ: Բայց քիչ վերջ կը զգամ որ տարբեր է հօրս քայլքը. յաճախ կը
կենայ, ճամբան քիչ մը կը շեղէ, կարծես անտես բան մը կ՚առաջնորդէ զինք: 

– Հատէ՛, – կը ձայնէ Խրիսթինա եւ նորէն վազելու կը սկսի: Այս ատեն հրաւէրի չեմ
սպասեր: Մօտ յիսուն քայլ կը բաժնէ զիս հօրմէս, երբ առաջին անգամ կը տեսնեմ զինք: 

Պզտիկ սեւ արարած մը, նապաստակի պէս ցից ականջներով, աչքերը ծածկած մազափունջով, որ
աջ ու ձախ կը դառնայ եւ գետինը կը հոտուըտայ: 

– Ամա՜ն, ասի ո՞վ է, – կ՚ըսեմ ապշահար: 

– Մօտ եկուր, – կ՚ըսէ հայրս ժպտալով: 

Կը կռանամ. շունը հետաքրքրութեամբ մը դէմքը դէմքիս կը մօտեցնէ եւ հոտուըտալու կը
սկսի. առաջին անգամն ըլլալով մազափունջի վարագոյրէն անդին պզտիկ սեւ աչքերը կը
տեսնեմ, որ ուշադրութեամբ զիս կը դիտեն: Յետոյ կը զգամ թէ ինչպէս թաց լեզուն
հպանցիկ քթիս կը դպչի. հաւնեցաւ: 

Մայրս ամէն բան կը հասկնայ, առաջին իսկ ակնարկէն: Ընթրիքի ատեն չեն վիճիր. մայրս
ակնյայտ դժկամութեամբ մը, բայց պատուով կ՚ընդունի իր պարտութիւնը: 

Եւ այսպէս. որոշուած է, կը մնանք Պոլիս: Հայրս կրցաւ իր առարկութիւններն աւելի
ծանրակշիռ դարձնել: 

Յաջորդ օրը Պէյօղլուի «Թուրապիպապա» թաղային գրադարանին մէջ ամերիկեան
հրատարակութիւն մը կը գտնեմ, ուր շուներուն ցեղատեսակները կը նկարագրուին: Կը բանամ
փնտռած բաժինը. Սգայ-Թիրիըր: Օ՜հ, իմ շունս աշխարհի ամէնէն հաւատարիմ շուներուն
կարգը դասուած է: Գիրքը կը պատմէ, թէ ատենօք Սգայ-Թիրիըր տեսակէն շուն մը ապրած է,
որ տիրոջը մահուընէ ետք լման 17 տարի անոր գերեզմանէն չէ հեռացած… 

– Սկովտիա տեղ մը նոյնիսկ անոր արձանը կայ, – կը պատմեմ երեկոյեան Խրիսթինային: 

Մեր դրան սեմի առջեւի աստիճաններուն վրայ նստած ենք: Հովը կը խաղայ Խրիսթինայի
մազերը բռնած կապոյտ ժապաւէնին հետ: Խրիսթինա մտահոգ երեւոյթ ունի: 

– Ուրեմն, եթէ դուն մեռնիս, ան տասնըեօթը տարի պիտի չհեռանա՞յ գերեզմանէդ… 

– Այո, եթէ հիմա մեռնիմ: 

– Իսկ եթէ ուշ մեռնի՞ս: 

– Այն ատեն կը մնայ… է-է… չեմ գիտեր, որչափ որ իր կեանքը բաւէ: 

– Իսկ ո՞րչափ կը բաւէ: 

– Ի՞նչ գիտնամ, ապուշ հարցումներ կ՚ընես, – կ՚ըսեմ սրտնեղած: 

Կը լռէ: 

– Եթէ մեռնիս, ես ալ կու գամ քու գերեզմանիդ, – կ՚ըսէ յանկարծ, – հոն կը մնամ: 

– Ո՞րչափ ատեն. որչափ որ կեանքդ բաւէ՞: 

– Չէէ՜, տասնըեօթը տարի՛: 

– Իսկ անկէ վե՞րջ: 

– Անկէ վերջ չեմ գիտեր… 

Կը լռենք: 

– Լսէ՛, բայց տակաւին անուն չես տուած անոր, – կ՚ըսէ յանկարծ: 

– Ա՜հ, այո, այսօր կը մտածէի, բայց բան մը չկրցայ յօրինել: 

– Աա՜ա, ես գիտեմ ինչ անուն տալ, – յանկարծ կ՚ոգեւորուի Խրիսթինա, տեղէն ցատկելով:

– Հապա՞… 

– Մի՛քքի, Միքքի Մաուզ: 

– Միքքի՞… 

Շունը «Միքքի» անունը լսելով՝ ականջները ցից կ՚ընէ, եւ գլուխը աջ ու ձախ կը դարձնէ՝
օդը հոտուըտալով. կարծես նոր անունը կը հոտուըտայ: 

– Կը կարծե՞ս, – կ՚ըսեմ անվստահ: 

– Այո՛, այո՛, այո՛, – կը ցատկռտէ Խրիսթինա: 

– Լաւ… թող ըլլայ: 

Որոշուած է: Միայն յաջորդ օրը պիտի հասկնանք, որ Միքքին իգական սեռի կը պատկանի,
բայց ուշ է ալ. անուանակոչած ենք: Իսկ հիմա Միքքի ուրախ կը դառնայ թռչկոտող
Խրիսթինային բոլորտիքը: 

Վերջապէս ուժասպառ ըլլալով, Խրիսթինա քովս կը նստի: 

– Տաքը անցաւ, եկուր ելլենք պտըտելու, – կ՚ըսէ: 

– Կը կարծե՞ս, – կ՚ըսեմ բառը ծուլօրէն երկարելով: 

– Այո՜, – կ՚ըսէ ու մէկէն կ՚ելլէ տեղէն, անմիջապէս Միքքիին կապը վիզը կ՚անցընէ եւ
սպասողական նայուածքը ինծի կ՚ուղղէ: 

«Երեխա՜յ», մեծահոգաբար կ՚ըսեմ մտօք եւ դանդաղօրէն կ՚ելլեմ տեղէս: 

Նաւամատոյցի ճամբուն վրայ Մուշեղին կը հանդիպինք: Իր տասներկուամեայ տարիքին
բարձունքէն արհամարհոտ նայուածք մը կը նետէ մեզի, բայց շուտով Միքքին կը նկատէ: 

– Ասի ո՞վ է, – կ՚ըսէ հրճուած, իսկոյն կռանալով եւ շունը գգուելով: 

– Միքքի՛ն է, – կ՚ըսէ Խրիսթինա: 

– Միքքի Մաուզ… կը նմանի ալ, – կ՚ըսէ Մուշեղ հիացիկ, յետոյ կ՚անդրադառնայ, թէ պէտք
չէր որ մանուկներուն առջեւ այդչափ տղայական կեցուածք առնէր, մեղաւոր մեզի կը նայի
եւ կ՚ըսէ շուարած. – ուր կ՚երթաք: 

– Պտըտելու, – կ՚ըսեմ հիացումէս հեւասպառ. առաջին անգամն ըլլալով Մուշեղ խօսած է
ինծի հետ: Մուշե՜ղը, կղզիին է՛ն չար տղան, պզտիկներուս հիացումի առարկան: – Ես ալ
ձեզի հետ գամ, ապահով կ՚ըլլաք. աղուոր շուն է, չգողնան, – կ՚ըսէ անտարբեր: 

Ես երջանիկ եմ Մուշեղին ներկայութենէն, մտօք շնորհակալութիւն կը յայտնեմ Միքքիին,
եւ նոյնիսկ ներողամտաբար կը ժպտիմ Խրիսթինային: 

Սակայն նաւավարին օգնականը չի ձգեր որ նաւ ելլենք: Մեր թախանձանքները ի զուր
կ՚ըլլան. քիւրտ Թէյիպը քանի մը վայրկեան մեզ մտիկ ընելէն վերջ, ձանձրացած կռնակը կը
դարձնէ եւ կը քալէ: Ափին կեցած կը նայինք, թէ ինչպէս նաւը կը հեռանայ: 

– Շատ պզտիկ էք, իրաւունք չունէր… մինակ ըլլայի նէ…, – կ՚ըսէ Մուշեղ: 

Ես եւ Խրիսթինա ուսերնիս կը թօթուենք: Տրամադրութիւննիս փճացած է: 

– Լաւ, հոգ մի՛ ընէք, ինծի հետ եկէ՛ք, – կ՚ըսէ Մուշեղ եւ արագ քայլերով կը
յառաջանայ: 

Լուռ կը հետեւինք Մուշեղին: Քսան վայրկեան վերջ կղզիի հին ամարանոցներուն շրջանը կը
հասնինք: Մուշեղ կանգ կ՚առնէ եւ մեզի կը դառնայ. 

– Հոս զգուշաւոր ըլլալ պէտք է, – կ՚ըսէ եւ ապա կ՚աւելցնէ հայերէն. – հոս աշխարհին
ամէնէն աղուոր վարդերը կան: 

– Ինչ ըսա՞ւ,- իսկոյն կը հարցնէ Խրիսթինա: 

– Կ՚ըսէ, թէ հոս աշխարհին ամէնէն աղուոր վարդերը կան եղեր, – կ՚ըսեմ Խրիսթինային
թրքերէն: 

– Վարդե՜ր, վարդե՜ր, վարդե՜ր, – կը կրկնէ Խրիսթինա հիացած: 

– Սը՜սսս, – կը բարկանայ Մուշեղ: 

Պզտիկ եւ նեղ փողոցները դատարկ են. ամարանոցային շրջանը չէ սկսած տակաւին: Շաբաթ մը
վերջ բոլոր այս տուները մարդոցմով լեցուն պիտի ըլլան, բայց հիմա պարապ է թաղը:
Փայտաշէն հին տունի մը քովէն անցնելու ատեն Օքանին կը հանդիպինք: Նախ Միքքին զինք
կը նկատէ, եւ իսկոյն հաջելու կը սկսի: 

– Ծօ, լռեցո՛ւր անասունը, – կ՚ըսէ Մուշեղ զայրացած: Այն ատեն կը նշմարենք Օքանը, որ
խնձորենիէն ճիւղ մը փրցնել կը ջանայ, ապարդիւն: 

– Ի՞նչ կ՚ընես կոր… 

– Ո՞ւր կ՚երթաք կոր… 

Հարցումները կը խաչուին եւ օդին մէջ լռութիւնը կը մնայ: 

– Հոս աշխարհին ամէնէն աղուոր վարդերը կան, – կ՚ըսէ յանկարծ Խրիսթինա: 

– Ապո՛ւշ, – չ՚ուշանար Մուշեղին արձագանգը: – Օօ՜օ, Պօղոս աղբարին պարտէ՞զը կ՚երթաք
կոր, – կ՚ըսէ Օքան աշխուժացած եւ կ՚աւելցնէ. – ե՛ս ալ գամ: 

– Ո՛չ… 

– Չ՚ըլլար… 

– Եկո՛ւր… Կ՚ըսենք երեքս միաժամանակ: 

– Պապային կ՚ըսեմ, – կը սպառնայ Օքան: 

Ես եւ Մուշեղ շուարած իրարու կը նայինք: Ոչ ոք կը սիրէ Օքանը: Օտար է. մայրը թուրք
է: Զարեհ տէտէին մինուճար մանչը՝ Մինաս պէյ թուրք կին առաւ: Օքանն ալ ուրեմն
կէս-թուրք ըլլալու է, կամ՝ լման թուրք: 

– Լաւ, եկուր, – կ՚ըսէ Մուշեղ դժկամութեամբ, – միայն ո՛չ մէկուն պիտի ըսես: 

– Թամամ…, – կ՚ըսէ Օքան, – … ասի ո՞վ է… 

– Միքքի՛ն, – կ՚ըսենք երեքս միասին: 

Քիչ վերջ Պօղոս աղբարին պարտէզը կը հասնինք: 

– Իսկ եթէ տունը ըլլա՞յ, – կ՚ըսեմ սարսափահար բայց միեւնոյն ատեն արկածախնդրութեան
մը սպասումէն խանդավառ, մինչ Մուշեղ արդէն պարտէզը շրջանակող պատին վրայ մագլցելու
սկսած է: 

– Ականջը ծանր է, աղուոր չի լսեր, – կ՚ըսէ արդէն ցանկապատին գագաթէն եւ կը ցատքէ
պարտէզին մէջ: 

Օքան իսկոյն Մուշեղին կը հետեւի: Ես նախ Խրիսթինային կ՚օգնեմ պատին վրայ ելլելու,
յետոյ զգուշութեամբ անոր կու տամ Միքքին, զոր աղջիկը պատին միւս կողմը վարը կեցած
Մուշեղին կը փոխանցէ: Անկէ վերջ միայն ես ալ կ՚անցնիմ պարտէզ: Աշխարհին ամէնէն
աղուոր վարդերը ինծի պարզապէս սովորական ծաղիկներ կը թուին, բայց կը լռեմ: Խրիսթինա
հիացած մէկ թուփէն դէպի միւսը կը վազէ՝ ծաղիկները գուրգուրալով, մինչ տղաքը
պարզապէս պատահածը կը փրցնեն: 

– Ինծի հետ կ՚ամուսնանաս, – կ՚ըսէ յանկարծ Խրիսթինա՝ շիտակ աչքերուս մէջ նայելով: 

Կը շուարիմ: Խրիսթինա կեցած է սպասողական վիճակին մէջ, ձեռքին խնամքով ընտրուած
կարմիր վարդերու պզտիկ փունջ մը կայ: 

– Հիմա չէ, երբ մեծնանք, – կ՚աւելցնէ շփոթս տեսնելով: 

– Խենդեցա՞ր, – կ՚ըսեմ ի վերջոյ, – չըլլալիք բան է: 

– Ի՞նչու… 

– Չէ՞ որ յոյն ես… 

Աղջիկն անակնկալի կու գայ, բայց ոչինչ կ՚ըսէ: Ինքզինքս մեղաւոր կը զգամ եւ կ՚ուզեմ
իրավիճակը շտկել: 

– Օքա՛ն, – կ՚ըսեմ, – դուն Խրիսթինային հետ կ՚ամուսնանաս չէ՞ մը… Ոչ հիմա, երբ մեծ
ըլլաք… 

– Բայց Խրիսթինա օտար է. ի՞նչպէս կ՚ըլլայ, – կ՚ըսէ Օքան զարմացած: 

Խրիսթինայի աչքերէն արցունքներ կը ցայտեն յանկարծ: Չգիտնալով ինչ ընել՝ Մուշեղը
կ՚ուզեմ օգնութեան կանչել, երբ Միքքին կ՚ելլէ տեղէն եւ կը սկսի հաջել: 

– Ծօ՛, փախէ՛ք, – կը պոռայ Մուշեղ եւ կը վազէ դէպի ցանկապատը: 

Թփերուն ետեւէն կաղալէն եւ հայհոյելէն Պօղոս աղբարը կ՚ելլէ: 

– Բիճ գո՛ւրուլարը (թրքերէն՝ պոռնկորդիներ, սրիկաներ), վարդերս ամէն փճացուցի՜ք, –
կը պոռայ ան: 

Մուշեղ արդէն ցանկապատին միւս կողմն է, Օքան պատին գլխուն կեցած է՝ ցատքելու
պատրաստ: Մենք ալ արդէն պատին վարն ենք: Խրիսթինային կ՚օգնեմ վեր ելլելու, բայց
յանկարծ ոտքը կը փախի եւ վար կ՚իյնայ: 

– Աուո՜ւու, ո՜տքս, – կը ճչայ: 

Պօղոս աղբար արդէն մօտ է: Կ՚ուզեմ Խրիսթինան շալկել, բայց յանկարծ կը տեսնեմ
Միքքին, որ աղմուկէն խեղճացած՝ կծկտեր է Խրիսթինային քով: Երկվայրկեան մը կը կենամ
շուարած: Աղջկան աչքերուն մէջ կը նայիմ. «Այդպէս ըրէ՛», կ՚երեւակայեմ կարդալ հոն:
Արագ շարժումով մը շունը կը գրկեմ ձախ ձեռքովս եւ աներեւակայելի վարպետութեամբ մը
մագլցելու կը սկսիմ պատն ի վեր: Ակնթա՞րթ մը տեւեց միայն. չանդրադարձայ: Արդէն
պատին գլուխն եմ: Կը խորհիմ յետ հայեացք մը նետել: Չեմ ըներ: Երկու ձեռքովս ամուր
կը գրկեմ Միքքին եւ կը ցատքեմ դէպի փողոց: 

Մուշեղը եւ Օքանը չեն երեւիր: Վազելու կը սկսիմ անորոշ ուղղութեամբ մը: Փողոցը
ամայի է, լքուած, այլ՝ գեղեցիկ: Քիչ հեռուէն պոռչտուքներ կը հասնին եւ զօրաւոր
ապտակի մը ձայնը. Պօղոս աղբար հասաւ աղջկան: 

Արեւը այլեւս շատ չ՚այրեր: Միքքին գրկած, կը սլանամ ծառուղիներու մէջէն, ծովէն
հասած պաղ հովը դէմքս կը գգուէ եւ կը խաղայ Խրիսթինայի մազերու կապոյտ երիզին հետ,
զոր աղջիկը շան վիզը անցուցած է: 

Հօրս համար առտու կանուխ արթննալ շատ դժուար է: Հակառակ անոր, որ ժամը 7-ին արդէն
գործատեղին պիտի ըլլայ, լաւագոյն պարագային միայն 7-ին քառորդ մնացած տունէն դուրս
կու գայ: Մայրս, որ շատ աւելի ուշ պիտի արթննայ, կը ստիպուի շատ կանուխ ելլելու, որ
հայրս արթնցնէ: Ամէն առաւօտ մինչեւ 6.30 սենեակէս մտիկ կ՚ընեմ հայրս արթնցնելու
մօրս յուսահատ ճիգերը. սկիզբը կը համոզէ, յետոյ կ՚աղաչէ, ապա կը հրամայէ, քիչ վերջ
խոհանոց կ՚երթայ սուրճը կրակին դնելու, կը սկսի պնակները իրարու զարնել եւ մասնաւոր
աղմուկ սարքել: Վերջապէս հայրս կ՚ելլէ անկողնէն: Տեսնելու պէտք չունիմ
պատկերացնելու համար տարիներ շարունակ կրկնուող նոյն տեսարանը. հայրս կէս-հագուած
աննպատակ կը դառնայ տունին մէջ «ուշացա՜յ… ուշացա՜յ…» պոռալով: 

Սակայն հեռաւոր այն առաւօտը կ՚արթննամ որ տունին մէջ տարօրինակ լռութիւն մը կը
տիրէ: Կը մօտենամ ծնողներուս սենեակին, բանալիին բացուածքէն կը նայիմ. մայրս
հանդարտ քնացած է, իսկ հայրս չկայ: 

– Խեր ըլլայ, այսօր ինք ելաւ, գործի գնաց, – կ՚ըսէ մայրս նախաճաշի ատեն: 

Մէկ ժամ վերջ մէկէ մը ստացուած հեռաձայնը լուր կու տայ, որ հայրս սրտի տագնապ
ունեցած է գործատեղը: 

Հայրս մեռաւ այն ամրան վերջաւորութեան, մօրս իբրեւ յիշատակ ձգելով տասնամեայ տղայ
մը, տակաւին քանի մը ամսուան շուն մը եւ փայտաշէն տուն մը: 

Բ. 

Յետոյ Գուրթն էր: 

Մայրս չկրցաւ ներել հօրս, որ մեռաւ եւ փախցուց միասին ճամբորդելու վերջին առիթը:
Բայց աստուածավախ ըլլալուն, շատ չի համարձակիր հանգուցեալին հայհոյելու, անոր համար
ամէն բանին մեղաւորը շունը կը համարէ: Հօրս մահուան լուրն առնելու պահէն սկսեալ,
չորս տարի է արդէն, անհաշտելի թշնամութիւն մը սկսած է մօրս եւ Միքքիին միջեւ: Մայրս
առիթը չի փախցներ շունը մշտելու, շունն ալ իր կարգին ամէն օր կանոնաւոր կերպով մօրս
սենեակին մէջ կը միզէ, կամ սենեակին դուռը գոց գտնելու պարագային մօրս ձեռագործը կը
բզքտէ: 

– Աս ասանկ չ՚ըլլար, սա շունը վռնտելիք է, – կը սկսի մօրս ամէնօրեայ առաւօտեան
մենախօսութիւնը: 

Հակառակ անոր, որ ամառնային արձակուրդի շրջանն է, եւ կանուխէն արթննալու պէտք
չունիմ, կը ստիպուիմ ծրագրածէս աւելի վաղ լքելու անկողինս եւ շունը առնելով շուտով
տունէն ելլելու, մօրս տռտռոցէն ազատելու համար: 

– Ծօ՛, բան մը չկերած ո՞ւր կ՚երթաս, – կը ձայնէ ետեւէս: 

– Անօթի չեմ, – կը պատասխանեմ եւ արագ քայլերով կը հեռանամ: 

Մասնաւոր ընելիք չունիմ. ծովափ կ՚երթամ, եւ եթէ արեւը արդէն ելած ըլլայ, կը փռուիմ
խճաքարերուն վրայ, մինչ Միքքին ուրախ հոս ու հոն կը վազէ, ճայերը հետապնդելով: 

Քիչ վերջ Խրիսթինան կու գայ եւ միասին քաղաք կ՚երթանք: Անցեալ տարի թոքատապէն մեռած
քիւրտ Թէյիպը փոխարինելու եկած է անորոշ ազգութեամբ խոժոռ տղամարդ մը, որ միշտ
տարակուսանքով մը Խրիսթինային կը նայի, բայց ես արդէն 14 տարու եմ, եւ հասակս
բաւական է առանց մասնաւոր արգելքի հանդիպելու նաւով ճամբորդելու համար: Հազիւ քաղաք
հասած վիճաբանելու կը սկսինք, թէ ուր պիտի երթանք: Վերջաւորութեան միշտ ես կը
յաղթեմ, քանի որ Խրիսթինան 12-ամեայ չոճուխ մըն է տակաւին: Շիտակը, այս պարագան քիչ
մը կ՚անհանգստացնէ մայրս. 

– Ծօ, չոճուխ չես ալ, այդ աղջիկին եւ շունին հետ սլքտալու փոխարէն, տարեկից ընկեր
մը փնտռէ՛… 

Բայց շատ մտիկ չեմ ըներ մայրս: Խրիսթինան աղուոր է, ինչ որ ըսեմ, կը համաձայնի,
Կարոյին պէս չէ: Կարոն ինծի տարեկից դրացի տղայ մըն է, որուն հետ օր մը սինեմա
գացինք, բայց չկրցանք համաձայնութեան գալ դիտուելիք ֆիլմին համար եւ տարբեր
յայտագիրներ ընտրեցինք: Խրիսթինան տարբեր է, ճաշակաւոր է, կը սիրէ իմ հաւնած
ֆիլմերս, տուած գիրքերս կը կարդայ… Թէեւ սա վերջին պարագային քիչ մը կը կասկածիմ
այն բանէն վերջ, երբ սխալմամբ տուածս հայերէն գիրքը վերադարձուց հիացական խօսքերով:

– Բայց դուն հայերէն չես գիտեր, ի՞նչպէս կարդացիր, – հարցուցի զարմացած: 

– Ընկերուհիի մը տուի, կարդաց պատմեց: 

– Ո՞վ է ընկերուհիդ: 

– Է-է… չես ճանչնար… աղջիկ մը, – ըսաւ շփոթուելով: 

– Է լաւ, – ըսի, բայց տհաճ զգացում մը մնաց մէջս: 

Ինչ որ է. Խրիսթինան, այդ մէկ դէպքը եթէ մոռնալու ըլլանք, հաւատարիմ, ազնիւ եւ
հոգատար ընկերուհի մըն է… Բայց կ՚ուշանայ այսօր: Կ՚ելլեմ շիտակ իրենց տունը
կ՚երթամ: 

– Խրիսթինաաա՜, – կը պոռամ աղջկան տունը օղակող պզտիկ պարտէզին դրան առջեւ կեցած: 

Քիչ վերջ Խրիսթինային մայրը պատուհանէն գլուխը դուրս կը հանէ. 

– Խրիսթինան հիւանդ է, աղորիմու (յունարէն՝ մանչս), ջերմ ունի: Ներս եկո՛ւր: 

– Չէ, աճապարանօք եմ, բարեւ ըրէ՛ք, – կ՚ըսեմ եւ կը հեռանամ, թէեւ բնաւ չեմ
աճապարեր: 

Քիչ վերջ միայն կ՚անդրադառնամ, որ առանց Խրիսթինայի ընելիքս չեմ գիտեր: Անզգալաբար
դէպի նաւամատոյց կը քալեմ, հոն տոմսակ մը կ՚առնեմ եւ քաղաք կ՚երթամ: 

Ժամ մը ամբողջ աննպատակ դառնալէն վերջ Սուլթանահմէտի քովնտի անծանօթ թաղերը
կ՚երթամ: Միքքին կը հեւայ տաքէն, եւ արդէն կ՚ուզեմ ետդարձի ճամբան բռնել, երբ
յանկարծ զարմացած կը կենամ խանութի մը առջեւ: Սկիզբը չեմ կրնար հասկնալ, թէ ինչու
կեցայ: Միքքին զարմացած ինծի կը նայի, խանութէն աղմկոտ երաժշտութիւն մը կը հասնի:
Հիմա հասկցայ. խանութի դիմապակիէն անդին տեղադրուած հեռատեսիլի մեծ պաստառին վրայ
խարտեաշ երկար մազերով տղայ մը երգ մը կ՚երգէ, որու բառերը դժուարաւ կը հասկնամ:
Իսկոյն խանութ կը մտնեմ, նայուածքս չհեռացնելով խարտեաշ երգիչէն: 

– Շունին հետ կարելի չէ, – կ՚ըսէ վաճառողը՝ միջին տարիքի հաստ պեխերով գիրուկ
տղամարդ մը: 

– Ես մէկ վայրկեանի համար մտայ միայն, – կ՚ըսեմ եւ շուրջս կը նայիմ: Նոր միայն
կ՚անդրադառնամ, թէ հեռատեսիլներու խանութ է: 

Ներսը երգին բառերն առաւել յստակ կը հնչեն. 

– Կրնա՞մ բանով մը օգտակար ըլլալ, – կ՚ըսէ վաճառողը: 

– Է, չեմ գիտեր, կ՚ուզեմ հասկնալ թէ այս երգիչն ով է… 

Երկվայրկեան մը լուռ եւ յոգնած ինծի կը նայի, յետոյ կ՚ըսէ. 

– Ես ալ չեմ գիտեր, կեցիր, գլիփը վերջանայ, վարը անունը պիտի գրուի: 

Կրկին չեմ կրնար երգիչէն հեռացնել նայուածքս. բան մը կախարդած է զիս. խարտեաշ
մազերն անկանոն կերպով թափուած են դէմքին, հագուածքը անփոյթ է, բայց անօրինակ
ազնուականութիւն մը կայ ամբողջ կերպարին վրայ: Եւ ձայնը… ըսես տիեզերական ոլորտներէ
կու գայ. կ՚երգէ, կ՚ըսես՝ կը մեռնի, կ՚ըսես՝ ցաւէն կը պոռայ: Երգին բառերը
տարօրինակ են, քիչ մը պարզ, բայց երեւակայութիւնս եւ այդ ձայնը տարբեր իմաստ մը կը
դնեն հոն. 

Գլիփը կը վերջանայ եւ պաստառին վարը կը գրուի՝ Nirvana: Հաւանաբար խումբ մըն է:
Արագ դուրս կ՚ելլեմ խանութէն, մոռնալով նոյնիսկ շնորհակալութիւն յայտնել վաճառողին,
եւ կ՚աճապարեմ դէպի մօտակայ ձայնապնակներու խանութը: 

Nirvana խումբէն քանի մը ձայնապնակներ կը գտնեմ հոն, բայց քովիս դրամը միայն
երկուքին կը բաւէ: Կ՚առնեմ եւ խելագարի պէս դէպի նաւամատոյց կը վազեմ. արեւը
անխղճօրէն կ՚այրէ, ոչինչ հասկցող Միքքին հեւալէն հազիւ կը հասնի ետեւէս, իսկ ես
կ՚ուզեմ փութով տուն հասնիլ: Արդէն նաւուն մէջն է, որ ձայնապնակի ծրարին վրայ
առաջին անգամ կը կարդամ երգիչին անունը՝ Գուրթ, Գուրթ Քոպէյն: 

Այդ ամառն անցաւ Գուրթին շօշափելի ներկայութեամբը: 

Մայրս, սակայն, շատ խանդավառ չէ սա խելահան վիճակէս. 

– Պիտի խուլնանք, ծօ՛, քիչ մը ցածցո՛ւր ատոր ձայնը, – կը պոռայ յուսահատ: Իսկ ես կը
գտնուիմ ցնծութեան մէջ. նուագարկիչին ձայնը մինչեւ վերջին կէտը բացած, երեւակայական
կիթառ մը ձեռքիս, Գուրթին հետ կոկորդս կը պատռտեմ. 

Ինչպէս սպասելի է, Խրիսթինան կը բաժնէ նոր սէրս: Հիմա աւելի յաճախ տունը կը մնանք:
Ամէն օր համերգներ կը սարքուին սենեակիս մէջ. կ՚ելլեմ սեղանին վրայ, կ՚առնեմ
«կիթառս», ձեռքով աչքերէս ետ կը տանիմ գոյութիւն չունեցող մազափունջը եւ երգելու կը
սկսիմ: 

Այս ամէնուն մէջ Միքքին տխուր է սակայն. անկիւն մը կը նստի եւ ոչինչ հասկցող
նայուածքով մեզի կը նայի. կը կարօտնայ այն օրերը, երբ ժամերով պտոյտի կ՚ելլէինք: 

Ես եւ Խրիսթինան իսկական հաւաքողներ դարձած ենք, մօրս բնորոշումով՝ աղբահաւաքներ.
կը հաւաքենք Գուրթի մասին յօդուածներ, գիրքեր, նկարներ, ձայնապնակներ: 

– Հէ՜յ, Շիշլիի մէթրոյին կայանը թերթ մը տեսայ, Գուրթին նկարը կար հոն, – կը պոռայ
Խրիսթինա հազիւ տունէն ներս մտած: 

– Ո՞ւր է, – կ՚ըսեմ անհամբեր: 

– Քովս դրամ չկար, մաման ալ չտուաւ, – կ՚ըսէ մեղաւոր: 

– Վնաս չունի, շիտակ տեղն ըսէ՛, – եւ կ՚ելլեմ հասնելու Կղզիներէն մինչեւ Շիշլի, ուր
թերթ մը պիտի գնեմ, որուն մէջ Գուրթի պզտիկ, սեւ եւ ճերմակ լուսանկար մը պիտի ըլլայ
միայն: 

Ամառը կը քալէ, ես եւ Խրիսթինան ալ աւելի կը խանդավառուինք Գուրթով, Միքքին աւելի
կը տխրի, մօրս գայթակղութիւնը հետզհետէ աւելի կը մեծնայ: 

Այլեւս մօրս տռտռոցէն ազատելու համար տունէն չեմ փախիր. մէկէն նուագարկիչի կոճակին
կը կոխեմ, եւ տունը կը լեցուի հարտ ռոքի մետաղեայ հնչիւններով: 

Մօրս համբերութիւնը պիտի սպառէր օր մը: 

Խոհանոցէն կը հասնի Միքքիին կաղկանձը: Փութով երաժշտութիւնը կը մարեմ եւ կը վազեմ
դէպի խոհանոց: Հոն կը գտնեմ մայրս, որ աւելով շունը կը հալածէ. Միքքին կը փախի,
ջանալով թաքնուիլ սեղանին տակ, բայց չարաղէտ աւելը հոն ալ կը գտնէ զինք: Մայրս
այսչափ բարկացած չեմ տեսած երբեւէ: 

– Ի՞նչ պատահեր է, մա՛մ, – կ՚ըսեմ, ջանալով աւելը առնել ձեռքէն: 

– Ա՛լ կը բաւէ, – կը փղձկի մէկէն, – վռնտէ՛ ասոր, այլեւս չեմ կրնար ասանկ ապրիլ,
վռնտէ՜… 

– Բայց ի՞նչ ըրեր է… 

– Ի՞նչ պիտի ընէ. ամբողջ տունն ասոր մազերն են, ատ ալ չէր բաւեր, հիմա ալ ամէնուր
կը միզէ եւ կը քաքնէ… չեմ կրնար, վռնտէ՛, չէ նէ պիտի մեռցնեմ, – կ՚ըսէ եւ հեկեկալով
կը փլի աթոռին վրայ: 

Կեցեր եմ խոհանոցին մէջտեղը, վերջապէս մօրմէս խլած աւելը ձեռքիս, մայրս աթոռին
նստած խուլ կը հեծկլտայ, շունը անկիւն մը կծկտած կը դողայ ապրած ցնցումէն:
Կազօճախին վրայ թէյնիկը յուսահատ կը սուլէ, բայց մտիկ ընող չկայ: Լուռ ու մունջ
շունը կ՚առնեմ եւ դուրս կ՚ելլեմ տունէն: 

Կէս ժամ մը աննպատակ թափառելէ վերջ քայլերս զիս Խրիսթինային տունը կը տանին:
Պատուհանէն զիս տեսնելով ան ներս կը վազէ: Կը կենամ դրան առջեւ, աղջիկը սպասելով:
Վերջապէս դուռը կը բանայ. վառ կարմիր փէշ մը հագած է, յայտնի է որ մասնաւոր
ինքզինքը յարդարած է: 

– Ուր կ՚երթանք, – կ՚ըսէ զուարթ: 

– Ոչ մէկ տեղ, – կ՚ըսեմ: 

– Բա՞ն մը պատահեր է, – կ՚ըսէ շուարած եւ կը նստի քովս՝ աստիճաններուն վրայ, –
Միքքի՞ն ինչու ասանկ տխուր է: 

– Ա՛լ վերջացաւ… 

– Ի՞նչը: 

– Մայրս վերջնականապէս կատղեր է, ըսաւ՝ շունը մէյ մըն ալ տեսնէ, պիտի մեռցնէ… 

Լռութիւն կը տիրէ: Մեղաւոր նայուածքս Միքքիին կը յառեմ: 

– Լսէ՛, – կ՚ըսէ Խրիսթինա, – հիմա ի՞նչ պիտի ընես: 

– Չեմ գիտեր: 

– Կեցի՛ր, – կ՚ըսէ եւ իսկոյն ոտքի ցատքելով դէպի ներս կը վազէ: 

Տրամադրութիւնս այնչափ փճացած է, որ Խրիսթինային կտրուկ շարժումներն այս անգամ
նոյնիսկ ջղերուս չեն դպնար: Քիչ վերջ դուրս կ՚ելլէ խանդավառ: 

– Եղա՛ւ, – կ՚ըսէ: 

– Ի՞նչը: 

– Մամային ըսի, թէ պիտի ճամբորդէք, եւ խնդրած ես, որ շունը այսօր մեզի մնայ: 

– Բայց ո՞վ ըսաւ թէ պիտի ճամբորդենք: 

– Ապո՞ւշ ես, – կ՚ըսէ զարմացած: 

– Ա-ա, հիմա հասկցայ… բայց յետո՞յ: 

– Յետոյ նայինք, անանկ մը կ՚ընեմ, որ մաման Միքքին սիրէ եւ ձգէ, որ մեզի մնայ… 

– Նայինք, – կ՚ըսեմ եւ կ՚ելլեմ տեղէս, շունին կապը Խրիսթինային կու տամ եւ կը ջանամ
հեռանալ, առանց Միքքիին նայելու. բան մը կը կոտտայ ներսս: 

– Կեցի՛ր, – կը կանչէ Խրիսթինա: 

Չկամութեամբ գլուխս ետ կը դարձնեմ, ջանալով խուսափիլ շունին նայելէ: Խրիսթինա կը
տատամսի երկվայրկեան մը, յետոյ սպասողական ակնարկս բռնելով կ՚ըսէ կարմրելով. 

– Եթէ քեզ ալ վռնտէ, մեզի՛ եկուր… մաման կը համոզեմ… 

Տուն կը դառնամ կէսգիշերին մօտ միայն. ամբողջ օրը թափառած եմ միայնակ: Տուն
մտնելուս պէս մայրս վրաս կը յարձակի. 

– Ո՞ւր էիր, ծօ՛, ժամուն նայա՞ծ ես, – յետոյ յանկարծ կը նկատէ, որ մինակ եմ, կը
պաղի ակնթարթի մը մէջ եւ կ՚աւելցնէ սարսափահար, – շունն ո՞ւր է… 

– Ի՞նչպէս թէ ուր է, չըսի՞ր որ վռնտեմ, ես ալ ջուրը ձգեցի, խեղդեցի… 

– Խե՞նդ ես, ծօ, – կը պոռայ մէկէն եւ դուրս կը վազէ: 

– Միքքի՜, Միքքի՜…, – մօրս ձայնը կ՚արձագանգէ գիշերուան մէջ եւ անպատասխան կը մնայ:

– Ծօ՛, ի՞նչ ըրիր շունը, ո՞ւր է, – կ՚ըսէ ետ դառնալով, – մազերը հովէն խառնուած են,
նայուածքին մէջ սարսափի արտայայտութիւն կայ: 

– Դուն չըսի՞ր…, – կը սկսիմ անհամարձակ: 

– Բան մըն էր, ըսի… ատի խելքի պառկելի՞ք բան է… շունը ետ բե՛ր… արա՛գ… ի՞նչ
իրաւունքով, – յանկարծ հեծկլտալու կը սկսի, ոչ այնպէս ջղացնցական, ինչպէս
առաւօտեան, այլ կամացուկ եւ զուսպ, – շունը ետ բե՛ր, – կ՚ըսէ լացին մէջէն, –
չամչցա՞ր, հօրդ վերջին նուէրը… ծօ՛, դուն խիղճ ունի՞ս… 

Օրուան մէջ երկրորդ անգամն ըլլալով կեցած եմ սենեակին մէջտեղը շուարած. բան մը կայ,
որ չեմ հասկնար: Յետոյ անհամարձակ կը մօտենամ մօրս, զգուշութեամբ մը կը գրկեմ
ուսերը եւ կը շշնջամ ականջն ի վար. 

– Մի՛ լար, չխեղդեցի, Խրիսթինային տունը մնաց… հիմա կ՚երթամ կը բերեմ… 

Գ. 

Յետոյ ոչինչ կար: 

Ամէն բան վերջացաւ մէկ կրակոցով միայն: 

Յունուարեան պաղ երեկոյ մը հեռաձայն մը լուր կու տայ, որ Պր. Հրանդը սպաննած են: 

Գաղութն ալեկոծ է. ամէնուր շշուկներ, ենթադրութիւններ, յաջորդ օրը շատ մը հայերու
խանութները գոց են, առտուընէ ինչ-որ ապուշներ հեռաձայնային ահաբեկչութեան
կ՚ենթարկեն համայնքը: Ամէնուն ուշադրութիւնը հեռատեսիլի պաստառներուն գամուած է.
տեղ մը ցոյցեր տեղի կ՚ունենան. «Մենք բոլորս հայ ենք»: 

Շաբաթ մը վերջ մայրս ամէն բան որոշած է ալ, եւ թէեւ 18 տարեկան տղայ մըն եմ արդէն,
բայց իմ կարծիքս հարցնող չկայ: Շիտակը, շատ ալ չեմ ընդդիմանար: 

Պիտի հեռանանք: Մեծ հօրս տէտէին պապին մեծ հայրը գաւառէն եկաւ Իսթանպուլ նոր կեանքի
մը յոյսով եւ ատկէ հարիւր յիսուն տարի վերջ իր տոհմին վերջին ներկայացուցիչը՝
18ամեայ տղեկ մը իր մօրը հետ պիտի հեռանայ քաղաքէն, հարիւր յիսուն տարուան յոյսը
վերջնականապէս կորսնցուցած: 

Մայրս փութով գործերը կարգադրեց, եւ պաղ առաւօտ մը, Փետրուարի վերջաւորութեան,
դուռը կղպեցինք եւ սնտուկներս շալկած՝ քալեցինք դէպի նաւամատոյց: 

Հակառակ անոր, որ որոշած եմ վերջին անգամ այցելել տարի մը առաջ մեռած Միքքիի
գերեզմանը, չեմ երթար: 

Խրիսթինան նաւամատոյց եկեր է մեզի «երթաք բարի» ըսելու, սակայն խոժոռ նայուածքս
տեսնելով, չի համարձակիր մօտենալ: 

Վերջին անգամ նաւուն վրայէն կը նայիմ մանկութեանս կղզիին, յետոյ միայնակ կեցած
Խրիսթինային, եւ նայուածքս ուրիշ կողմ կը դարձնեմ: 

Պիտի լամ, բայց տարիներ վերջ միայն: 

Հոն է որ կը հասկնամ. ամառնային պատմութիւնները պիտի վերջանան ձմրան: 

Օգոստոս, 2014 

Առտու 7-ին արթննալը հաճելի բան մը չէ: Մանաւանդ դպրոցական արձակուրդի շրջանին. ան
ալ՝ կաղանդի արձակուրդի: Բայց մեծ մամայի տունին կարգն է անանկ: Դեռ երազը աչքերէս
ամբողջովին չթօթուած՝ նրբանցք կ՚ելլեմ, ուր կը հանդիպիմ ոչինչ հասկցող քրոջս եւ
յուսահատօրէն յօրանջող հօրս: Մեծ մաման արդէն բազմած է տօնական նախաճաշի սեղանին
գլուխը եւ դժգոհութիւն արտայայտող աչքերով մեզի կը հետեւի: 

– Աճապարելու հարկ չկայ, դեռ շատ չէք ուշացած. կէս ժամ միայն, – կ՚ըսէ հեգնական,
յետոյ մեր յուսահատ նայուածքը տեսնելով կ՚անդրադառնայ որ ֆրանսերէն ըսուած իր խօսքը
միայն մայրս հասկցաւ. ալ աւելի կը խոժոռի եւ դժկամութեամբ նոյնը անգլերէնով կ՚ըսէ:

– Անուշապուր չկա՞յ, – կ՚ըսեմ զարմացած, ինծի յատկացուած տեղս զբաղեցնելով սեղանին
շուրջ: 

– Կարկանդակդ կե՛ր, – կը շշնջէ մայրս: 

– Բայց անի միսով է, ես միս չեմ ուտեր… 

– Ուրեմն անօթի մնա՛, – կտրուկ կ՚ըսէ մեծ մաման, եւ ամէնքս ուտելու կը սկսինք
անախորժ լռութեան մէջ: 

Պանիրի կտոր մը կը ծամեմ առանց ախորժակի, մինչ սիրտս կը կոտտայ: Երկու օր է միայն
որ հոս ենք, բայց արդէն քաղաքս կարօտցած եմ: Արդէն սկիզբէն ալ չէի ուզեր գալ:
Կաղանդը քաղաքէս եւ ընկերներէս հազարաւոր քիլօմեթրեր անդին տօնելու գաղափարն
սկիզբէն չսիրեցի: Մանաւանդ շատ կարեւոր բան մը որոշած էի իրագործել կաղանդին:
Վարժարանի 7-Ա դասարանը այդ օրերուն ծրագրած էր պտոյտի ելլել. նաեւ սինէմա պիտի
երթայինք: Որոշած էի այդ օրը վերջապէս մօտենալ անոր, որմով վերջին մէկ տարին մտքերս
ամբողջ լեցուած էին, եւ վերջապէս ըսել զգացումներուս մասին: Պիտի այնպէս կարգադրէի
գործերը, որ սինէմայի տոմսակի պոչին մէջ քով քովի գտնուէինք, յետոյ շարժանկարի
սրահին մէջ իրարու քով գայինք. պիտի զգացումներուս մասին շշնջէի իր ականջն ի վար:
Այդ օրուան տոմսակը պիտի պահէի իբրեւ յիշատակ եւ տարիներ վերջ օր մը հանէի գրպանէս
եւ վերապրէի հեռաւոր այն օրը… Բայց այդ ամէնուն փոխարէն ստիպուեցայ ծնողքիս հետ
Պէլճիքա գալ, որովհետեւ «մեծ հօրդ մահուընէ ի վեր մեծ մամադ միս-մինակ է, թող գոնէ
այս տարի իր կաղանդը տխուր չըլլայ»: Բայց տխուր եւ հեզ մեծ մամայի փոխարէն գտայ
բաւական խիստ եւ դժկամ մեծ մամա մը, որ ակնյայտօրէն չէր ախորժեր մեզմէ: Զինք տեսած
էի միայն լուսանկարներու վրայ եւ մէկ բան գիտէի իր մասին. պելժիացի էր: Մայրս, որ
իր հօրը մասին շատ կը խօսէր, ոչինչ կը պատմէր մօրը մասին: Կամ ես մոռցած էի: Այն
հին լուսանկարին վրայ, որ մեր տան բուխերիկին վերը փակցուած էր, պատկերուած էին
մամաս, մօրաքոյրս եւ քեռիս իրենց մանկութեան շրջանին, իսկ անոնց վերը ոտքի կեցած
էին մեծ մամաս եւ մեծ պապաս: Ամէնը երջանիկ կը ժպտէին գարնանային հեռաւոր այն օրը,
ուր մամաս դեռ պզտիկ աղջիկ էր: Ամէնը, բացի մեծ մամայէն: Մեծ մաման քիչ մը քովնտի
կեցած, բարակ շուրթերը կղպած դէպի առաջ կը նայէր: Գեղեցիկ էր, բայց տիրական: Իր
ազնուական կազմուածքին իբրեւ հակապատկեր կը հանդիսանար ժպտադէմ եւ քիչ մը
կարճահասակ մեծ պապան: Միշտ կը ջանայի հասկնալ, թէ ի՞նչ կ՚ընէր ազնուական, այլ պաղ
այդ կինը այն ջերմ լուսանկարին վրայ: 

Եւ հիմա նստած եմ այդ խոժոռ տիկնոջ ամէն բանէ դժգոհ հայեացքի ներքոյ եւ կը ջանամ
չատել մայրս եւ հայրս որ հոս բերին զիս: 

– Իմացա՞ր որ Սէզարն ալ հոս է, – կ՚ըսէ մեծ մաման: 

– Օ՜հ, իրա՞ւ… 

Մայրս կը շիկնի: 

– Սէզարն ո՞վ է, – կը հարցնեմ: 

Մեծ մաման արհամարհոտ նայուածքի մը կ՚արժանացնէ զիս: 

– Սէզար համբաւաւոր նուագավար է: Բովանդակ Եւրոպան անոր մասին կը խօսի: Մօրդ
դասընկերը եղեր է: Սէզար մամադ կը սիրէր, բայց մայրդ… 

– Կը բաւէ, մամա, – կտրուկ կ՚ըսէ մայրս ֆրանսերէն: 

– Ես չեմ ճանչնար այդ համբաւաւոր նուագավարը, իր անունը բնաւ լսած չունիմ, – կ՚ըսեմ
ես, արժանանալով հօրս սիրով եւ երախտագիտութեամբ լի հայեացքին: 

– Ձեր գիւղին մէջ հարկաւ որ չէք լսած, – կ՚ըսէ մեծ մաման: 

– Իսթանպուլ գիւղ չէ… 

Մեծ մաման միայն հեգնական ժպիտ մը կը պարգեւէ, իսկ մայրս կսմիթ մը կու տայ՝
հասկցնելով որ լռեմ ալ: 

Նախաճաշէն վերջ հայրս ու մայրս կը պատրաստուին բարեկամի մը այցի երթալ, ինծի եւ
քրոջս ձգելով մեծ մօրս քով, որ ընկերակից ըլլանք անոր: 

– Խելօք կ՚ըլլաք, – կ՚ըսէ մաման եւ դուրս կ՚ելլեն: 

Նախանձոտ ակնարկով կ՚ուղեկցիմ անոնց: 

– Կրնա՞մ քիչիկ մը թի-վի դիտել, – կը հարցնեմ մեծ մամային: 

– Ինչ կ՚ուզես ըրէ, միայն թէ անաղմուկ եւ զիս անհանգիստ չընես, – կ՚ըսէ եւ քայլերը
դէպի խոհանոց կ՚ուղղէ: 

Տասը վայրկեան վերջ կը հասկնամ որ տեղական հեռատեսիլային կայաններն ինծի համար
հետաքրքրական ոչինչ ունին եւ կը սկսիմ սենեակներու մէջ աննպատակ պտըտիլ, մինչ քոյրս
կը ջանայ տունի ծեր կատուին թաթը փրցնել: Ձանձրացած խոհանոց կ՚երթամ: Մեծ մաման
նստած է սեղանին առջեւ, դիմացը կէս պարպուած գինիի շիշ մը եւ ձեռքին գաւաթ մը: Կը
խմէ եւ ձայնասփիւռէն ֆրանսերէն յայտագիր մը մտիկ կ՚ընէ: 

– Ի՞նչ կ՚ընես կոր… 

– Լռէ՛, – կը հրամայէ եւ կը շարունակէ մտիկ ընել: 

Կը նստիմ քովի աթոռակին եւ կը ջանամ բան մը հասկնալ յայտագիրէն: Ռատիօ-նովէլ մըն է
կարծես: Աղջիկ մը կրքոտ ձայնով բաներ կ՚ըսէ տղու մը: Տղան կարծես տեղ մը պիտի երթայ
եւ աղջիկը կ՚աղաչէ չերթալ: Իմ տկար ֆրանսերէնովս այսքանը միայն կրցայ հասկնալ, թէեւ
վստահ չեմ թէ ճիշդ հասկցայ: 

Մեծ մամային դէմքին արտայայտութիւնը չի փոխուիր. կում կում գինին կը խմէ, յետոյ
նորէն պարպուած գաւաթը կը լեցնէ: Յայտագրին աւարտին շիշը գրեթէ պարպուած է: 

– Դպրոց կ՚երթաս, – կ՚ըսէ՝ բան մը ըսած ըլլալու համար: 

– Հիմա արձակուրդ է: 

– Հասկցայ… 

– Պապան եւ մաման ո՞ւշ պիտի գան, – կ՚ըսեմ՝ բան մը ըսած ըլլալու համար: 

– Կրնայ ըլլալ: 

– Ինչո՞ւ չես սիրեր պապաս, – կը հարցնեմ մէկէն, չեմ գիտեր թէ ինչու: 

Դէմքին արտայայտութիւնը չի փոխուիր. անակնկալի չի գար: 

– Ո՞վ ըսաւ չեմ սիրեր: 

– Անանկ թուեցաւ... 

Երկվայրկեան մը զիս կը դիտէ լուռ, յետոյ կտրուկ կ՚ըսէ. 

– Կը բաւէ ալ, յոգնեցուցիր: Գնա խաղա՛: 

– Ի՞նչ խաղամ: 

– Չեմ գիտեր. գնա բան մը ըրէ: 

– Ի՞նչ ընեմ: 

– Ինչ կ՚ուզես, ան ալ ըրէ: 

– Ոչինչ կ՚ուզեմ, – կ՚ըսեմ: 

– Իսկ ինձմէ՞ ինչ կ՚ուզես, – կ՚ըսէ սրտնեղած: 

– Ոչինչ… 

Կը լռենք: Ձայնասփիւռը Ծննդեան հին երգ մը կը հեռարձակէ, պատուհանին վրայ սառը
անիմանալի նախշեր գծած է, քոյրս դժբախտ կատուն պոչէն քաշած խոհանոց կը բերէ: 

– Իսկ դուն սիրահարա՞ծ ես, երբ իմ տարիքիս աղջիկ էիր, – կը հարցնեմ: 

Այս անգամ անակնկալի կու գայ: 

– Ի՞նչ: 

– Կ՚ըսեմ չե՞ս սիրահարած, երբ իմ տարիքիս էիր… 

– Իսկ դուն սիրահարա՞ծ ես հիմա, – կը հարցնէ: 

– Այո, – կ՚ըսեմ հպարտութեամբ: 

– Պարզ է… 

– Եւ այս օրերու պիտի իրարու հետ սինէմա երթայինք… 

– Պարզ է… 

– Բայց հիմա հոս եմ, եւ ամէն բան ջուրը ինկաւ… 

– Վնաս չունի: Լաւ պիտի ըլլայ, միայն զիս հանգիստ ձգէ: 

– Իրարու հետ մէկ վարժարան կը յաճախենք… 

– Շատ լաւ, միայն… 

– Արդէն լման մէկ տարի եղաւ, որ կը սիրեմ զինք… 

Մեծ մամայի ճարահատ նայուածքին տակ սիրոյ պատմութիւնս կ՚ընեմ, մինչ ինք գինիի նոր
շիշ մը կը բանայ: Երբ պատմութիւնս լրումի կը հասցնեմ, շիշն արդէն կէս է: Մեծ
մամային այտերը կարմիր են եւ աչքերուն խորը չարաճճի կրակներ կան: 

– Տղայ մը կար, մեզի դրացի՝ ոսկի մազերով, կապոյտ աչքերով… Ագսէլ էր անունը. իրեն
սիրահարած էի երբ 12-13 տարու էի, – կ՚ըսէ մէկէն: 

– Օօհ, պատմէ, – կ՚ըսեմ խանդավառ: 

– Պատմելիք ոչինչ կայ: Անուշիկ տղայ մըն էր, իրարու հետ դպրոցական օթոպիւսով ամէն
առտու կ՚երթայինք դպրոց: Բայց տարբեր դասարաններ էինք: Ամէն օր կը սպասէի, թէ պիտի
մօտենայ ու խօսէ ինծի, բայց չմօտեցաւ: 

– Յետո՞յ: 

– Այսչափ: 

– Եւ անկէ ետք չե՞ս տեսած զինք: 

– Երէկ խանութը տեսայ: 

– Հրամմէ՞: 

Կը մօտենայ պատուհանին: 

– Այն կարմիր դուռով տունը կը տեսնե՞ս: Իր տունն է: Տիկինը անցեալ գարնան մեռաւ,
տղաքը Պրիւքսէլ գացին. հիմա մինակ է: 

– Ինք գիտցա՞ւ, որ կը սիրէիր զինք: 

– Ապո՞ւշ ես: Հարկաւ որ ոչ: 

Մեծ մամային կոպերը կը ծանրանան: Ննջելու կը սկսի աթոռին վրայ: 

Կամացուկ դուրս կ՚ելլեմ տունէն: Ձիւնի մէջէն կը քալեմ դէպի կարմիր դուռով տունը:
Դուռը բացողը ոսկի մազերով եւ կապոյտ աչքերով անուշիկ տղայ մը չէ, այլ սիկառէթէ
դեղնած պէխով, ճաղատ գլուխով եւ անգոյն աչքերով գէր ծերուկ մը: 

– Բարեւ, – կ՚ըսեմ, – մեծ մամաս ըսաւ որ մեզի գաք ընթրելու: 

– Մեծ մամադ ո՞վ է, կ՚ըսէ կոտրած անգլերէնով: 

– Մարիան. իրարու հետ դպրոց գացեր էք: 

– Իրա՞ւ: Չեմ յիշեր: 

– Մարիա՞ն չէք յիշեր: 

– Մարիան կը ճանչնամ, դասընկեր ըլլալնիս է որ չեմ յիշեր: 

– Չէ, տարբեր դասարաններ եղած էք: Դպրոցական օթոպիւսով իրարու հետ դպրոց կ՚երթայիք…

– Հմմմ, վստա՞հ ես… Չեմ յիշեր… 

– Պիտի գա՞ք, Պր. Ագսէլ: 

– Թերեւս այո… այո… պիտի գամ… 

Դժուարութեամբ մեծ մաման կ՚արթնցնեմ: 

– Պր. Ագսէլը մեզի պիտի գայ ընթրելու: 

– Ո՞վ… Ինչո՞ւ պիտի գայ… 

– Ես հրաւիրեցի: 

– Ապո՛ւշ տղայ, ինչո՞ւ անանկ բան ըրիր, խայտառակ պիտի ըլլանք, – կ՚ըսէ եւ կը վազէ
դէպի իր սենեակը: 

Միջոց մը վերջ դուրս կ՚ելլէ՝ տօնական զգեստներ հագուած եւ քիչիկ մըն ալ կարծես
շպարուած: Աճապարանօք կը սկսի տունի մաքրութեան կարգադրութիւններ ընել եւ ընթրիքի
պատրաստութիւն տեսնել: Գինիէն կարմրած այտերը ալ աւելի կը կարմրին: 

Երեկոյեան դուռը կը զարնուի, եւ ներս կը մտնէ Պր. Ագսէլ՝ ձեռքը շօքօլայի պզտիկ տուփ
մը: Յայտնի է որ մասնաւոր ճիգ ըրած է տօնական հագուիլ. հնաոճ գորշ բաճկոն մը եւ
բծաւոր լայն կարմիր փողկապ մը, որոնք ակնյայտօրէն արդուկուելու կարիք ունին: 

– Օ՜հ, Պր. Ագսէլ, ի՜նչ անակնկալ մեզի համար, – սեթեւեթ կ՚ըսէ մեծ մաման, ժպտելու
ատեն ջանալով ձեռքով ծածկել բերնին այն մասը, ուր ակռայ մը կը պակսի: 

– Ինծի համար ալ անակնկալ եղաւ, Տիկ. Մարիա, այսչափ տարուան դրացիներ ենք, բայց
առաջին անգամն է որ… 

– Հրամմեցէք, Պր. Ագսէլ, հրամմեցէք: – Շիտակը, շատ զարմացայ, երբ այսպէս անսպասելի
հրաւէր մը ստացայ… թէեւ երեկոյեան մասնաւոր ընելիք չունէի… գիտէք, այս տարիքէն
վերջ… շատ ազնիւ էք…, – կ՚ըսէ ջանալով առաւել պարզ արտասանել անգլերէն բառերը: 

Մեծ մաման պզտիկ աղջկան մը պէս կարմրելով Պր. Ագսէլի պնակին մէջ ընտիր պատառներ կը
դնէ, երկվայրկեանը անգամ մը անիմաստ խնդուք մը արձակելով: 

– Ձեր մանչն ըսաւ իրարու հետ դպրոց գացած ենք... 

– Մանչս չէ, թոռս է… 

– Իրա՞ւ, այնքան երիտասարդ կ՚երեւիք որ… 

Մեծ մաման շիկնելով կը ժպտի, իսկ ես կ՚ըսեմ. 

– Պր. Ագսէլ, այն ատեն մեծ մաման ձեզի սիրահարած է եղեր, միշտ սպասած է թէ օր մը չէ
օր մը պիտի մօտենաք եւ խօսիք իրեն, բայց դուք չէք մօտեցած… 

– Օ՜, ուշադրութիւն մի՚նէք Պր. Ագսէլ, ապուշ բաներ կը խօսի կոր, – կ՚ըսէ եւ սեղանի
տակէն ոտքիս վրայ կը կոխէ: 

– Համով է շատ, – կ՚ըսէ Պր. Ագսէլ պնակին պարունակութիւնը պատառ առ պատառ դէպի իր
մեծ բերանը տանելով: 

– Շնորհակալ եմ, շատ բարի էք, աւա՜ղ որ քիչ ժամանակ ունէի պատշաճ ընթրիք մը
պատրաստելու համար... – Օ՜, կ՚աղաչեմ, ասանկ համով բաներ տիկնոջս մահուընէ ի վեր
չէի կերած… 

Անյարմար լռութիւն մը կը պարուրէ սենեակը: Յետոյ մեծ մաման անուշը կը բերէ: Յանկարծ
Պր. Ագսէլ ձայնը կը ցածցնէ եւ ինծի անծանօթ լեզուով մը, հաւանաբար ֆլամաներէն,
բաներ մը կ՚ըսէ մեծ մամային: Մեծ մաման ալ կը պատասխանէ նոյն լեզուով: Քիչ առ քիչ
ձայներնին կը բարձրանայ եւ արդէն պոռալ կը սկսին իրարու վրայ, երբ մեծ սենեակէն
զօրաւոր աղմուկ մը կը լսուի: Կը վազենք դէպի աղմուկը. քոյրս կաղանդի ծառը տապալած
է: Մեծ մաման կը ջանայ քոյրիկս հանդարտեցնել, մինչ ես եւ Պր. Ագսէլ ծառը կեցնել կը
ջանանք: 

Վերջապէս քոյրիկս կը հանդարտի, իսկ մենք կաղանդի ծառը նորէն իր տեղը կը բերենք: 

– Շնորհակալ եմ, – անսովոր ջերմ ձայնով կ՚ըսէ մեծ մաման եւ կը ժպտի: Պր. Ագսէլն ալ
ջերմօրէն կը ժպտի, իսկ մեծ մաման սուրճ կ՚առաջարկէ: Մեր հիւրը սուրճին գինի կը
նախընտրէ. քիչ վերջ նաեւ մեծ մամաս անոր ընկերակից կ՚ըլլայ: Պր. Ագսէլ կը գրկէ մեծ
մօրս ուսերը եւ կը սկսի անհաճոյ ձայնով տխուր երգ մը երգել: Եօթանասուննոց Մարիան
գինիէ եւ զգացումներէ մշուշուած նայուածքով երանօրէն կը ժպտի: Քոյրս կը ջանայ տունի
կատուին աչքերը փորել: Ես կը խորհիմ սինէմայի այն տոմսակին որ պիտի պահէի իբրեւ
յիշատակ: 

Արդէն երեկոյ է, երբ Պր. Ագսէլ կը հեռանայ դողդոջ համբոյր մը դրոշմելով իր վաղեմի
ընկերուհիին շուրթերուն: 

Շաբաթ մը վերջ պիտի վերադառնայինք Պոլիս: 

– Գալ տարի նորէն պիտի գամ, – կ՚ըսեմ: 

– Շնորհակալ եմ այդ սուտիդ համար, – կ՚ըսէ մեծ մաման: 

– Սուտ չէ, պիտի գամ: 

– Կը հաւատամ որ պիտի ուզես գալ… 

Վերջին անգամն էր որ կը տեսնէինք զիրար: Հիմա, այսքան տարի վերջ, սինէմայի տոմսակը
չունիմ իբրեւ յիշատակ, բայց այդ տարիէն ինծի մնացին յիշողութիւններ հեռաւոր տան մը
մասին, ուր Պր. Ագսէլ տխուր կ՚երգէր մեծ մամայիս երանութենէն մշուշուած նայուածքի
ներքոյ: 

Մեծ բեմը դարձեալ ծածկուեցաւ նոյն վարագոյրով, որ կարմիր է եւ որուն կարմիրը
կ՚ունենայ աստիճանական փոփոխութիւններ. վարդագոյնէն կ՚անցնի բոսորի եւ ապա կը
մթննայ Տէր-Զորի մէջ թափուած արեան պէս, հիմնական մոթիֆը մնալով կարմիրը: 

Զանգերը կը հնչեն սուր ու երկար, ահազանգի պէս. բարեբախտաբար այս անգամ
քաղաքապետարանի Հրշէջներու ջոկատը չի խուժեր սրահ՝ արդէն հասկցած ըլլալով որ հայոց
կրակը չի վառեր ուրիշը, այլ միայն ինքզինք: 

Կը տիրէ լռութիւն՝ ներկայ Տաճկահայաստանի պէս: 

Օրուան նախագահ Աշոտ արքայ Բագրատունի, որ շատ յոգնած ըլլալ կը թուի օրուան
յայտագիրի ծանրութենէն, դողդոջ քայլերով կու գայ փակ վարագոյրին առջեւ եւ կը
յայտարարէ. 

— Այժմ հայ կուսակցութիւնները՝ արմենականք, հնչակեանք, դաշնակցականք եւ ռամկավարք,
միասնական ոգիով, պիտի ներկայացնեն կենդանի պատկեր մը, որ իրենց ձեռագործն է,
տեխնիկական գործակցութեամբ Երեւանի Տիկնիկային թատրոնի կոլլեկտիւի: 

Ապա Աշոտ արքան ծանր քայլերով կը հեռանայ վարագոյրի առջեւէն: 

Մեծ ու կարմիր վարագոյրին երկու կողմերը կը տեսնուին նոյն վարագոյր-բացողները.
Մկրտիչ Փորթուգալեան եւ Քրիստափոր Միքայելեան՝ աջ կողմը, իսկ Փարամազ եւ Միհրան
Տամատեան՝ ձախ կողմը: Սապահգիւլեան, փոխարինելով Նազարբեկեանը, հաստ փայտով մը,
երեք անգամ ուժգին կը խփէ բեմի յատակին: 

Զանգերը դարձեալ կը հնչեն սուր ու երկար, ապա ընդոստ կը դադրին: 

Հայ համայնավարները, որ դեր չեն վերցուցած նաեւ այս կենդանի պատկերին մէջ՝ ակամայ
ծնած ըլլալով կենդանի պատկերի թեմայէն ետք, կը մարեն սրահին լոյսերը, հակառակ այն
փայլուն իրողութեան, որ այժմ Հայաստան կ՚արտադրէ 120 անգամ աւելի ելեկտրականութիւն
քան ապրիլեան Եղեռնին, իսկ միլիառ անգամ աւելի քան Ադամի եւ Եւայի ժամանակ, որոնց
բնակարանը չուներ պատեր: 

Լռութիւն: 

Խաւար՝ Մովսէս Խորենացիի գիշերներուն պէս, երբ Պատմահայրը մագաղաթներու մէջ չէր
գտներ հայկական յաղթութիւններ: 

Քրիստափոր Միքայելեան, Մկրտիչ Փորթուգալեան, Փարամազ եւ Միհրան Տամատեան
հանդարտօրէն կը բանան վարագոյրը: 

Տեսարանը կը ներկայացնէ ընդարձակ արօտավայր մը, աջ կողմը՝ ձիւնապատ լեռներ: Համակ
կանաչութիւն: Յայտնապէս գարուն է, Հայաստանի ազնուական գարունը: 

Անհամար ոչխարներ, առանց հովիւներու եւ գամփռներու, կ՚արածին ընդարձակ այդ
արօտավայրին մէջ: Հովիւները գացեր են Վիեննայի եւ Քէօսթենճէի ժողովներուն, իրենց
շուներով՝ մասնագիտանալու գայլերը ոչխար դարձնելու ցեղափոխական գիտութեան: 

Խումբ մը գայլեր կ՚երեւան հորիզոնին վրայ: Կը յառաջանան զգոյշ քայլերով: Պահ մը կը
կենան եւ կը սրեն իրենց ականջները: Շան հաջոց չեն լսեր: Հովիւի հոտ չեն առներ: Կը
մօտենան իրենց ճերմակ ատամներով ճերմակ ոչխարներու հօտին: 

Բայց տեղի կ՚ունենայ անակնկալ մը: Ոչխարները յանկարծ ամբողջ խումբով կը յարձակին
գայլերուն վրայ, դէպի անոնց բաց երախները: Գայլերը իրենց ուրախութենէն կ՚իյնան
մարգագետնին վրայ եւ խելացնոր տապլտկելով ոչխարներու հետ, կը սկսին ուտել զանոնք:
Բոլորը չեն կրնար միաժամանակ ուտել, որովհետեւ որոճացող չեն եւ երկրորդ ամբար մը
չունին իրենց փորերուն մէջ: 

Չկերուած ոչխարները կը վերադառնան՝ մայելով խմբերգ մը՝ «Լօ, լօ, լօ, Սիփանայ սարին
վրայ»...: 

Յանկարծ, բեմի խորքին, կը յայտնուի Աւետիս Ահարոնեան, թուխ Արամազդի աչքերով կը
դիտէ տեսարանը եւ յուզումնահար կ՚արտասանէ. 

Ապա, Յովհաննէս Թումանեան կը յայտնուի ոչխարներու ոսկրակոյտին առջեւ, եւ իբրեւ Տէր
Թադէոսի որդի, կը կատարէ «Հոգեհանգիստ». 

Յանկարծ ցասումով ու գոչումով, կ՚երեւայ հայ մեծ գործիչ Ճանկիւլեան, որ պատռտած եւ
ոտնակոխ ըրած էր կարմիր Սուլթանին պատկերը, եւ կը կատարէ վսեմ յայտարարութիւն մը. 

— Մսակեր են բոլո՛ր գայլերը անխտիր. սոցիալիզմը պիտի թափէ անոնց ակռաները, եւ ըստ
Եսայեայ մեծ մարգարէին՝ ոչխարները եւ գայլերը միասնաբար պիտի արածին միեւնոյն
մարգագետիններու վրայ...: 

Տոքթոր Քեաթիպեան, խումբ մը վիրաբոյժներու հետ, կը փորձէ կիսամեռ ու վիրաւոր
ոչխարներուն մորթերը կարել: 

Իսկ բացառիկ մասնագէտ բժիշկ Անդրանիկ Ճաղարեան ոչխարներու գանկերուն համաձայն կը
սկսի քանդակել անոնց դիմաքանդակները, որոնք այնքա՜ն հարազատ նմանութիւն կ՚ունենան
իրենց բնորդներուն, որովհետեւ ամենէն աւելի ոչխարները կը նմանին ոչխարներուն: 

Ի վերջոյ հովիւները կը վերադառնան Վիեննայի եւ Քէօսթենճէի ժողովներէն եւ գրեթէ
միեւնոյն թեմայով զեկուցում կու տան յօշոտուած ոչխարներու մակաղած հօտին. 

— Հարկ է կրթել գայլերը եւ խոտաճարակ դարձնել զանոնք: 

Գամփռները մոռցած են հաջել եւ կը մլաւեն թափառական կատուներու պէս: 

Հորիզոնին վրայ կ՚երեւին քսան կախաղաններ: 

Կը լսուի հեռաւոր մեղեդի մը. 

«Սիրտս նման է էն փլած տներ»... 

Վարդապետի մը դիմաստուերը կ՚երեւի հակած սեւ դաշնակի մը վրայ: 

Երգիչին բարձր հասակը խրած է ամպոտ երկինքին: 

Կ՚իջնէ վարագոյրը: 

Արամ Կաթողիկոս ահազանգ կը հնչեցնէ 

Սուրիոյ հիւսիսային հատուածի մէջ գտնուող Տէր Զօրի շրջանը խորհդանշական է Հայոց
ցեղասպանութեան եւ տարագրութեան իբրեւ վերջին հանգրուան։ Արդարեւ Արեւմտեան
Հայաստանի քաղաքներէն եւ Անաթոլիայէն աքսորուած հայերը դաժան ճամբորդութեամբ հասած
էին Տէր Զօր, ուր հոն եւս մատնուեցան զանգուածային սպանդներու։ Այս բոլորը
խորհրդանշող կառոյց մըն էր Սրբոց Նահատակաց Եկեղեցիի համալիրը, որ այսօր ամբողջովին
խոնարհած է։ 

Կիլիկիոյ Կաթողիկոսարանի հեռուստակայանը վերջերս տեղադրած տեսանիւթով մը ցոյց կու
տայ եկեղեցւոյ անցեալի եւ ներկայի տեսարանը։ 

Տաճարը առաջին անգամ 2014-ին ենթարկուած էր Իսլամ Պետութեան ռմբակոծումներուն եւ
մասամբ փլած։ 

Երկրորդ յարձակումը՝ որ կայացած է եկեղեցւոյ սիւներուն զետեղուած պայթուցիկ
սարքերու պայթումով, ամբողջովին փլած է։ Համալիրը կը բաղկանար բացի եկեղեցիէ
մատենադարան, թանգարան, խորհրդարան եւ այլ յարակից բաժիններէ։ 

Տեսանիւթի մէջ կը նշուի, որ Արամ Ա. Կաթողիկոս այցելութիւն մը պիտի կատարէ Սրբոց
Նահատակաց Եկեղեցւոյ աւերակներուն, երբ պայմանները ձեռնտու ըլլան։ 

Միջին Արեւելքի Կանանց Բ. Համագումարը 

Լիբանանի մայրաքաղաք Պէյրութի մէջ կայացաւ Միջին Արեւելքի եւ Հիւսիսային Ափրիկէի
Կանանց Բ. Համագումարը։ 

30-31 Յուլիս թուականներուն կայացող համագումարին Լիբանան, Իրան, Մարոք, Ռոժաւա,
Թուրքիա, Թունիս, Բաղեստին, Աֆղանստան, Եգիպտոս եւ այլ երկիրներէ աւելի քան 100
կիներ մասնակցեցան։ Համագումարի նիստերու ընթացքին կանայք քննարկեցին յատկապէս
Միջին Արեւելքի եւ Հիւսիսային Ափրիկէի միջազգային եւ տարածքաշրջանային խնդիրները։
Հաստատեցին շարունակուող պատերազմներու եւ բախումներու ընթացքին կանանց ուղղեալ
առեւանգման, բռնաբարման եւ բռնութեան երեւոյթները։ Ակնարկեցին ժողովրդական
շարժումներու, յեղափոխութիւններու եւ բողոքի ցոյցերու ընթացքին կանանց
դերակատարութիւնը եւ արձանագրուած ձեռքբերումներու շահագործման եղանակները։ 

Անոնք համագումարի աւարտին յայտարարեցին կայացած որոշումները։ 

Այսպէսով յայտարարուած եղաւ Միջին Արեւելքի եւ Հիւսիսային Ափրիկէի կանանց
ժողովրդական դաշինքի մը հիմնադրութիւնը։ 

Մարդու իրաւունքներու եւ ազատութիւններու միջազգային չափանիշներու համապատասխան,
ժողոդրավարական եւ հաւասարութեան վրայ հիմնուած հասարակութիւն մը կառուցելու
ռազմավարական տեսլադաշտ մը պիտի գոյացնեն։ Այդ նպատակին համար վեցամսեայ աշխատանքի
ժամկէտով պիտի կազմուի յանձնախումբ մը։ Յանձնախումբի պարտականութիւնն է համագումարի
առաջարկները կեանքի կոչել։ Որոշուած է նաեւ բռնի տեղահանութեան, բնակչութեան
փոխանակման, քաղաքական բնոյթով մահափորձներու, անգրաճանաչութեան, աղքատութեան,
գործազրկութեան եւ ընկերային կեանքէ արտաքսման նման երեւոյթներու դէմ պայքարող
նախաձեռնութիւններուն մասնակցիլ։ 

Բռնատիրական եւ աւատապետական գաղափարախօսութեան, նահապետական աւանդութիւններու եւ
կնամերժ բոլոր գաղափարախօսութիւններու դէմ պայքարիլ։ 

Յիշատակել ազգային կուռքի վերածուած կիներու վաստակը։ Կրօնական, գաղափարական կամ
ազգային բնոյթի ամէն տեսակ չափազանցութեան դէմ պայքարիլ։ 

Հերթական սրբապղծութիւն Սթանոզի մէջ 

Այս օրերուս Անգարայի մերձակայ Սթանոզի երբեմնի հայոց գերեզմանը անգամ մը եւս երկրի
օրակարգին է սրբապղծութեան նոր օրինակներով։ Պատմաբան Էրտինչ Աքկիւլ տարածաշրջանի
վրայ հին շիրմաքարերը լուսանկարելու պահուն անդրադարձաւ վերջերս փորուած
շիրիմներուն։ DHA լրատու գործակալութեան փոխանցած տեղեկութիւններու մէջ Աքկիւլ
ափսոսանքով կը նշէ թէ 600 տարուայ անցեալ ունեցող այդ գերեզմանի շիրիմները փորուած
են, նոյնիսկ կմախքներու յայտնաբերուած վայրէն աւել խոր։ Գանձախոյզները այսպէսով
հասած են մինչեւ հելենիստիկական շրջանի մնացորդացին։ «Աջ ու ձախ նետուած ոսկորները
կ՚ապացուցէին կատարուած վայրագութիւնը» կ՚ըսէ Աքկիւլ եւ կը պահանջէ թէ թանգարանային
արժէք ներկայացնող շիրմաքարերը պէտք է թանգարանի տնօրէնութեան կողմէ հսկուին եւ
տարածքի վրայ կազմուի բացօթեայ թանգարան մը։ 

Նշենք որ Սթանոզ անցեալին եղած է հայկական բնակավայր մը, որու բնակիչները գաղթած
էին Պարսկաստանէն եւ այստեղ զարգացուցած տեղական այծի բուրդի մշակումով յայտնի
անկորայի հիւսուածեղէնը։ 

1915 թուականէն ետք Սթանոզի հայերն ալ ցեղասպանութեան զոհ դարձան, որոնցմէ
վերապրողներ աւելի ուշ բնակութիւն հաստատեցին Պոլսոյ մէջ։ Իսկ հայերու հեռացումէն
ետք տարածքը ամայացաւ եւ վերացաւ նաեւ անկորա բուրդի արտադրութիւնը։ 

Չորս հաստատութիւններ կը յամառին ընտրութեան համար 

Ինչպէս ծանօթ է համայնքային չորս հաստատութիւններու՝ Գարակէօզեան Որբանոցի, Սուրբ
Խաչ Դպրեվանքի, Կեդրոնական Ազգային Վարժարանի եւ Գալֆայեան Տան խնամակալութիւնները
ընտրութիւն կատարելու մասին իրենց որոշումը անջատ գրութիւններով փոխանցած էին
Վաքըֆներու Ընդհանուր Տնօրէնութեան։ 

Կը տեղեկանանք թէ Տնօրէնութիւնն ալ իր կարգին պատասխանած է այդ դիմումներուն,
ընտրութիւններու մասին առանց դրական կամ բացասական արտայայտութիւն մը ունենալու։
Գրութիւններու մէջ կ՚ակնարկուի տնօրէնութեան 2019 թուակիր շրջաբերականին, որ առիթ
կ՚ընձեռէր վարչութիւններու նուազած կազմերը լրացնել նշանակումի դրութեամբ։ 

Համայնքային չորս հաստատութիւններ դատարան դիմած էին եւ փաստաբաններ Սեդրակ
Տաւութհան ու Սեպուհ Ասլանկիլի այս մասին բողոքը տեղին գտնուած էր Անգարայի
եօթներորդ Վարչական Ատեանի կողմէ։ 

Դատարանը չեղեալ համարած էր Վաքըֆներու Ընդհանուր Տնօրէնութեան ընտրութիւնները
առկախեալ համարող որոշումը։ Ան նաեւ մերժած էր նշանակման եղանակը, յայտնելով թէ այդ
մէկը կը հակասէ այս հաստատութիւններու աւանդական վարչաձեւին։ Տնօրէնութեան այս
վճիռի դէմ առարկութիւնն ալ մերժուած էր վերին դատարանի կողմէ, բայց այդ նոյն ատեանը
օրակարգի բերած էր իրաւասութեան խնդիր մը, ըստ որու եօթներորդ Վարչական Ատեանը
իրաւասու չէր նման վճիռ մը արձակելու եւ պահանջած էր, որ խնդիրը քննարկուի Գերագոյն
Ատեանի կողմէ։ 

Այժմ ազգային հինգ հաստատութիւններէն չորսը կը պատրաստուին նոր նամակ մը գրելու,
ուր անգամ մը եւս պիտի ակնարկուի նշանակման փոխարէն օրինական ընտրութիւն կատարելու
անհրաժեշտութիւնը։ 

Պատրիարքական Աթոռը Կը Հսկէ Մալաթիոյ Ս. Երրորդութիւն Եկեղեցւոյ Վերաբացման
Աշխատութիւններուն 

Մալաթիոյ Ս. Երրորդութիւն Եկեղեցւոյ ի հիմանէ վերանորոգութեան եւ վերաբացման
աշխատութիւնները արդէն իսկ իրենց աւարտին հասած են։ Ըստ նախատեսուած ժամանակացոյցին
բացման արարողութիւնը տեղի պիտի ունենայ Օգոստոս ամսուան վերջերը։ Այս հանգրուանին,
Պատիրիարքական Աթոռը իր անմիջական հետաքրքրութիւնը կը ցուցաբերէ Ս. Երրորդութիւն
Եկեղեցւոյ նկատմամբ։ 

Օրհնութեամբ ու հրամանաւ Ն.Ա.Տ. Սահակ Բ. Պատրիարք Հօր, 4 Օգոստոսին, Իսթանպուլէն
դէպի Մալաթիա ուղղուեցաւ պատուիրակութիւն մը, տեղւոյն վրայ քննելու համար տարուած
աշխատութիւնները։ Պատուիրակութեան մաս կը կազմէին Պատրիարքական Աթոռոյս
Լուսարարապետ Գերպ. Տ. Թաթուլ Ծ. Վրդ. Անուշեան, Մալաթիա Հայտէր Միութեան Ատենապետ
Նուրհան Կէզտիրիճի եւ Միութեան անդամներէն Գէորգ Էօզքարակէօզ։ Իսթանպուլէն ժամանած
խումբը Մալաթիոյ մէջ դիմաւորուեցաւ Անտիոքի եւ շրջակայից Հոգեւոր Հովիւ Արժ. Տ.
Աւետիս Քհնյ. Թապաշեանի, Բրկ. Եուսուֆ Դպ. Թապաշեանի եւ Մալաթիոյ մերազն ժողովուրդի
անդամներէն Սէրտար Պօյաճըի ու Արէտ Պօյաճըի կողմէ։ 

Տեղւոյն վրայ կատարուած քննարկումներէն ետք, պատուիրակութեան անդամները նաեւ
այցելեցին Մալաթիայի Մայր Քաղաքապետ՝ Սէլահատտին Կիւրքանը։ Հանդիպման ընթացքին նաեւ
յստակացաւ վերաբացման արարողութեան ժամանակացոյցը։ Ինչպէս ծանօթ է, եկեղեցին
պաշտօնապէս պիտի կոչուի «Ս. Երրորդութիւն Եկեղեցի – Թաշխորան Մշակոյթի Կեդրոն»
անունով։ Ըստ նախատեսուած ժամանակացոյցի 26 Օգոստոս 2021, Հինգշաբթի առաւօտ, պատկան
մարմիններու եւս մասնակցութեամբ, եկեղեցւոյ բացման պաշտօնական հանդիսութիւնը տեղի
պիտի ունենայ։ 28 Օգոստոս, Շաբաթ, Պատրիարք Սրբազան Հօր ձեռամբ եկեղեցւոյ
նաւակատիքի արարողութիւնը տեղի պիտի ունենայ։ Իսկ, 29 Օգոստոս, Կիրակի, առաւօտ,
Պատրիարք Հայրը, նորոգ օրհնեալ տաճարին մէջ Պատրիարքական Ս. Պատարագ պիտի
մատուցանէ։ Հանդիպման ընթացքին, հանդիսութեանց մասին գաղափարի փոխանակումներ տեղի
ունեցան։ 

Լուսարարապետ Հայր Սուրբը, Իսթանպուլ վերադարձին, կատարուած քննարկումներուն մասին
տեղեկութիւններ փոխանցեց նաեւ Պատրիարք Հօր։ Եկեղեցին ներքնապէս եւ արտաքնապէս
կանոնաւորուած ըլլալով, պատրաստ էր արարողութեան։ Իսկ, մինչեւ վերաբացման
արարողութեան, եկեղեցին արդէն իսկ կատարելապէս գոյքերով հանդերձ պիտի ստանար տաճարի
բնոյթը։ Այս առթիւ, Հայր Սուրբը, Պատրիարք Հօր փոխանցեց նաեւ քաղաքապետ Կիւրքանի
ողջոյնները։ 

Համավարակը կ՚ընթանայ դէպի երրորդ եւ նոյնիսկ չորրորդ տարին 

Ինչպէս կը նախատեսուէր, վարակման դէպքերը զգալիօրէն բարձրացած են կանխամիջոցներու
թուլացման հետ ուղիղ համեմատութեամբ։ Յունիս ամսու վերջերուն արդէն հասած էինք
օրական 5 հազարի վարակման երեւոյթին։ Յուլիսի սկիզբէն արդէն վերացուեցան առօրեայ
կեանքը դժուարացնող բազմաթիւ կանխամիջոցներ։ Վերացան հանրային փոխադրամիջոցներու
համար պարտադրուած սահմանափակումները։ Նոյնիսկ վերացաւ բացօթեայ տարածքներու վրայ
դիմակ կրելու պարտադրութիւնը։ Վրայ հասաւ զոհաբերման տօնի ոչ աշխատանքային ինն
օրեայ արձակուրդը եւ այդ բոլորի հետեւանքով ալ վարակման դէպքերը հասան 17 հազարի
կամ այլ խօսքով եռապատիկ աճեցան բաղդատմամբ քանի մը շաբաթ առաջուայ տուեալներու։
Կ՚արժէ նշել որ երեւոյթը շատ ալ տարբեր չէ այլ երկիրներու մէջ, ուր իշխանութիւնները
նոյնպէս թուլացուցած էին կանխարգելման միջոցները։ Այս գործընթացքի մէջ կարեւոր
դերակատարութիւն ունի նաեւ ինչ-ինչ պատճառներով պատուաստումէ խուսափելու
մտադրութիւնը։ Արդարեւ եւրոպական կարգ մը երկիրներ հասարակութեան մօտ ճնշում կը
բանեցնեն քաղաքացիները պատուաստելու համոզելու համար։ Սակայն այդ ճնշումներ ալ կը
դիտուի իբրեւ մարդու իրաւունքներու բռնաբարում եւ քաղաքացիներ այս անգամ կը դիմեն
բողոքի ցոյցերու, որոնց կ՚արձագանգէ բաւականին լայն զանգուած մը։ 

Իսկապէս մտահոգիչ է գոյացած երեւոյթը, քանի որ բժիշկներ խստիւ կը պահանջեն
պատուաստումը, յայտնելով թէ վարակումէն խուսափելու ամենաազդու միջոցն է ան։ Խնդիրը
ունի նաեւ անարդարութեան ուրիշ երեւոյթ մը, քանի որ համեմատաբար աղքատ երկիրներու
մէջ գրեթէ անկարելի է պատուաստանիւթ ապահովել։ Միւս կողմէ վիճելի է նաեւ
պատուաստումի ապահոված անվտանգութիւնը։ Հոս ալ կը գոյանան հակասական տուեալներ։
Կարգ մը շրջանակներ կը յայտնեն թէ վերջերս վարակուածներու մէջ մեծամասնութիւն կը
կազմեն պատուաստ չստացողները։ Սակայն այս ալ ինքնին կրնայ վիճելի ըլլալ, քանի որ
թերթիս երկրորդ էջի մէջ արձանագրուած վարակման հետեւանքով մահացման դէպքերը կը
վերաբերին կրկնակի պատուաստուած անձերու։ Այս պահուն մասնագէտներ կը զգուշացնեն
համավարակի չորրորդ հոսանքի մասին, որ արդէն ժահրն ալ բնոյթ փոխելով ապահոված է
որոշ դիմադրութիւն։ Այժմէն կը խօսուի յառաջիկայ երկու տարիները եւս պսակաձեւ ժահրի
սպառնալիքով անցնելու տխուր հաւանականութեան մասին։ Մինչդեռ բոլորս դէպքի յայտնուած
օրերուն կը կարծէինք թէ ամէն ինչ կրնայ աւարտիլ շաբաթներու կամ առաւելագոյնս
ամիսներու ընթացքին։ Այժմ արդէն թեւակոխած ենք երկրորդ տարին եւ ըստ երեւոյթի
տակաւին երկար կը սպասենք այս աղէտէն կատարեալ կերպով ազատուելու համար։ 

ԵԴՈՒԱՐԴ ՏԱՆՁԻԿԵԱՆ 

Այս նոյն խորագիրը գործածած էի նախորդ տարուայ Սեպտեմբեր ամսուն սկսած
Հայաստան-Ատրպէյճան պատերազմի մասին յօդուածիս վրայ։ Ըսած էի հետեւեալը. «Ատրպէյճան
որքան ալ պնդէ յարձակումը սկսած է Հայաստանի կողմէ, թէ Թուրքիոյ լրատուամիջոցներուն
սահմանին վրայ պատրաստ սպասումը եւ թէ Ատրպէյճանի ամբողջ շփման գծի տարածքին շատ
արագ յարձակումի մը սկսիլը կ՚ապացուցէ թէ խնդիրը այդպէս չէ» («Ակօս» 27 Սեպտեմբեր
2020)։ 

Շարունակած էի հետեւեալ կերպով. «Սակայն ԹՌԹ, Անատոլու Լրատու Գործակալութեան եւ
Թուրքիոյ մետիայի – Հայաստան յարձակեցաւ Ատրպէյճանին – կաղապարով տարածած լուրերը
նոյնութեամբ ընդունուեցաւ կարգ մը անկախ մամուլի կողմէ ալ։ Բազմաթիւ կայքէջեր
զարգացումները այդ տեսանկիւնէն փոխանցեցին»։ 

Ապա ակնարկած էի Նախագահ Էրտողանի յայտարարութեան։ «Նախագահ Էրտողան «Թուիթըրեան»
գրառումի մէջ – Ատրպէյճանի ուղղեալ յարձակումներուն նոր օղակ մը աւելցնող Հայաստան
կ՚ապացուցէ թէ տարածաշրջանի խաղաղութեան դէմ մեծագոյն սպառնալիքն է – կ՚ըսէ»։ 

Ինչո՞ւ կը յիշեմ այս բոլորը։ Որովհետեւ Ատրպէյճանի նախագահ Ալիեւ նախորդ շաբաթ CNN
TURK հեռուստակայանի հարցազրոյցի ընթացքին ըսաւ հետեւեալը. «Եթէ բանակցութիւնները
30 տարի ապարդիւն մնան կը նշանակէ թէ խնդրի սառեցման գործընթացը կը շարունակուի։
Անշուշտ նպատակ չունէինք այս վիճակին հանդուրժելու…։ Խօսքերս իրականացան եւ
Ատրպէյճան մեկնարկեց ազատութեան պատերազմը»։ 

Այս խօսքերով փաստուած եղաւ պատերազմի Ատրպէյճանի կողմէ մեկնարկումը։ Շատ կարեւոր է
այս, որովհետեւ Թուրքիոյ մետիան եւ քաղաքական գործիչները պատերազմին Հայաստանի
յարձակումով սկսիլը պնդելով երկրի մէջ տիրող Հայաստանի եւ հայու դէմ թշնամութիւնը
հրահրեցին։ Յատկապէս ընկերային ցանցերու մէջ, երբ ատելութեան պատգամները
չափազանցութեան հասան պաշտօնական բերաններէ «Թուրքիոյ հայ քաղաքացիներու հետ խնդիր
չունինք» ըսին, միաժամանակ շարունակելով Հայաստանի յարձակողականութիւնը յանկերգը
կրկնել եւ Թուրքիոյ մէջ հանրային կարծիքը այդ ուղղութիւնով ձեւաւորել։ Այս նիւթին
վերապահութեամբ մօտեցող լրատուամիջոցներու թիւը ափսոս որ շատ քիչ էին։ 

Իսկ Ալիեւի վերջին ելոյթը Թուրքիոյ քաղաքականութեան եւ մետիայի մէջ արժանի
արձագանգը գտա՞ւ։ Անշուշտ որ ոչ։ 

Ատրպէյճանի յաղթանակէն ետք Թուրքիոյ եւ Ատրպէյճանի համար պատերազմը որուն սկսելը
կարեւորութիւն չունեցող մանրամասնութիւն մըն էր։ Արդէն եթէ յաղթանակ տարած չըլլար
Ալիեւ նման ելոյթ չէր ունենար եւ հայկական յարձակողութեան մասին խօսքերը
նոյնութեամբ կը շարունակուէին։ 

Ահա այսպէս կը ձեւաւորուի հանրային կարծիքը։ Նաեւ կ՚ուզեմ յիշեցնել թէ պատերազմի
հետ առնչուած անարդարութիւնները ուսումնասիրելու համար Թուրքիոյ խորհրդարանի Մարդու
Իրաւունքներու Հետազօտման Յանձնախումբի կազմին մէջ յատուկ ենթայանձնախումբ մը
կազմուած էր, որ իր հաստատումները հրապարակեց 15 Ապրիլ 2021-ին մամլոյ ժողովով մը։
Տեղեկագրի խորագիրը հետեւեալն էր՝ «Հայաստանի Ատրպէյճան յարձակումով սկսած
լարուածութեան եւ բախումներու գործընթացին մէջ կատարուած իրաւունքի ոտնակոխումներու
եւ Թուրքիոյ հայ քաղաքացիներու վիճակին մասին ենթայանձնախումբի տեղեկագիր»։
Տեղեկագիրը մամլոյ ժողովի ընթացքին ծանօթացնող Արդարութիւն եւ Զարգացում
Կուսակցութեան Պրուսայի պատգամաւոր Հաքան Չաւուշօղլու իր ելոյթին մէջ ըսաւ
հետեւեալը. «Յանձնախումբի դիտարկումներով հաստատած գլխաւոր երեւոյթը Հայաստանին –
Ատրպէյճանին յարձակելով սկսող լարուածութիւն ու բախումի միջավայրը մասամբ ալ ըլլայ
Թուրքիոյ հայ համայնքը հոգեբանօրէն մտահոգութեան պատճառ դարձած է։ Բոլոր տեսակի
մետիայի միջոցներուն հայ հասարակութեան ուղղեալ ատելութեան ոճը եւ բռնութիւնը լուրջ
անհանգստութիւն պատճառած է» (Անատոլու Լրատու Գործակալութիւն, 15 Ապրիլ 2021)։ 

Արդեօք ինչո՞ւ։ Ամբողջ քաղաքականութիւնը եւ մետիան Հայաստանի յարձակողութեան
վերագրուած լուրերով ու մեկնաբանութիւնով լեցուած պահուն, երբ խնդիրը ոչ թէ
պատերազմի մը կողմերուն, այլ միայն Ատրպէյճանի լուրերուն յենելով ներկայացնելը շատ
բնական է, որ Թուրքիոյ հայ հասարակութիւնն ալ լարուածութեան ու մտահոգութեան պիտի
մատնէր։ 

Չեմ գիտեր, արդեօք Թուրքիոյ խորհրդարանի Մարդու Իրաւունքներու Հետազօտման
Յանձնախումբը իր տեղեկագիրը ճշդելու կարիք կը զգա՞յ։ Հաւանաբար պէտք է զգայ,
որովհետեւ տեղեկագրի խորագիրը սխալ հաստատումով մը կը սկսի եւ անպատեհ է պատմութեան
ալ այդպէս անցնիլը։ 

Նախքան աւարտելը պէտք է յաւելեմ։ Պատերազմը աւարտեցաւ, բայց սահմանային
լարուածութիւնը ոչ։ Հայաստան կ՚ըսէ թէ Ատրպէյճանի զինեալ ուժերը սահմանի շփման գծի
վրայ սրուածութիւնը կը շարունակեն յաճախ կը կրակեն Հայաստանի ուղղութեամբ։ Սոյն
յայտարարութեան համաձայն Հայաստանի բանակը զոհեր կ՚ունենայ այս կրակոցներէն
փոխադարձելու պարագային Ատրպէյճանի բանակը դարձեալ զոհեր կ՚ունենայ։ Սակայն
Թուրքիոյ քաղաքականութիւնը եւ մետիան Ատրպէյճանի կորուստներ հաղորդելով հանդերձ
կ՚անտեսեն Հայաստանի կորուստները։ 

Կորուստներու միջեւ խտրականութիւն անշուշտ որ պիտի չընենք սակայն պարզ է թէ նման
միակողմանի լրատուութիւնը ինչպիսի հետեւանքներ կրնայ ունենալ։ 

ՇՈՂԵՐ ՃԵԼԼԱՏԵԱՆ, Թորոնթօ 

Լեզուն բոլոր մշակոյթներու բառային տեսքով արտայայտուելու ուղին է։ Հայերէն լեզուն
իր գրական, խօսակցական եւ բարբառային տարբերակներով կը հանդիսանայ աշխարհի հնագոյն
եւ գեղեցկագոյն լեզուներէն մէկը, իր հազարագանձ բառամթերքով, բառակազմութիւններով,
շարադասութեամբ, հնչիւնաբանութեամբ եւ լեզուական այլ յատկանիշներով։ Խօսակցական
հայերէնը ոչ միայն գրական լեզուին տիրապետող հանրութեան բանաւոր, անկաշկանդ խօսքն
է, այլեւ ժողովուրդի այն մասի խօսքը, որուն համար գրական լեզուն սովորաբար
հաղորդակցութեան միջոց չէ։ 

Հայ ժողովուրդը դարերու ընթացքին յառաջացուցած է իւրայատուկ խօսակցական լեզու մը,
հարուստ դարձուածքային խօսելաձեւերով, որոնք չեմ գիտեր ինչու, ինծի համար նոյն համն
ու հոտը չունին, գոնէ իմ գիտցած այլ լեզուներուս մէջ։ Այս դարձուածքային
խօսելաձեւերը բազմաթիւ են ու բազմազան, մեր մանկութենէն յաճախ լսած ու ընկալած ենք։
Անոնք բնականաբար սկսած են մաս կազմել մեր առօրեայ խօսակցութիւններուն։ Այս
դարձուածքներու կազմութեան մէջ հիմնական դեր ունին մեր մարմնի անդամները, որոնք
յաճախ ենթականեր են, միանալով հետաքրքիր բայերու եւ լրացուցիչ գոյականներու
կ՚ամբողջացնեն նախադասութիւնները եւ խօսակցական լեզուն կը համեմեն զանազան
արտայայտութիւններով։ 

Այս առումով՝ գլուխը առաջնահերթութիւն ունեցող մէկ անդամն է։ Հայրը կամ մայրը երբ
իրենց ձանձրոյթը պիտի արտայայտեն երեխաներու աղմուկէն բարկացած պիտի ըսեն՝ «Գլուխս
տարիք», իսկ եթէ նոյն բանը քանի մը անգամներ կրկնուի՝ «Գլուխս արդուկեցիք»։ Եթէ
բարեկամի մը պիտի բացատրենք թէ որքան բազմազբաղ ենք այս օրերուն՝ «Գլուխ քերելու
ժամանակ չունիմ»։ Երբ զգաս որ ոեւէ մէկը չի կամենար քեզ օգտակար դառնալ՝ «Եղունգ
ունիս գլուխդ քերէ»։ 

Դժբախտութիւն մը պատահելու պարագային ալ գլուխը չի կրնար խուսափիլ իրողութենէն՝
«Վայ, գլխուն մեծ փորձանք մը եկած է»։ «Պայթիլ» բայն ալ կրնայ միանալ գլխուն եւ
շեշտել յանցագործութիւնը՝ «Գլխուն պայթեցաւ»։ Երբեմն բարկացած պահու մը կը
ստիպուինք քաղաքավարութեան սահմանները խախտել ըսելով՝ «Խնդրեմ, գլուխս երբեք պարապ
չէ քեզի համար»։ Սակայն չմոռնանք յարգանքի մեծ բաժինն ալ, որ գլուխը կը վայելէ՝
«Գլխուս վրայ տեղ ունիս», իսկ եթէ գաղափարին երբեք համոզուած չենք՝ վճռաբար
կ՚ըսենք՝ «Ասանկ բաները գլուխս չեն թրջեր»։ Յաջողութեամբ աշխատանքը աւարտողը կը
գնահատեն՝ «Իսկապէս, շատ լաւ գլուխ հանեց»։ Հայրը կը սաստէ ըմբոստ երիտասարդ տղան.
«Գլուխէդ վեր բաներու մասին չմտածես»։ Թղթախաղի ընթացքին գլուխը շատ անգամ
սպառնալիքի կրնայ ենթարկուիլ. «Այս անգամ ես քու գլուխդ պիտի կտրեմ»։ 

Լեզուն ալ գլուխէն ետ չմնար։ Երեխան երբ նոր խօսիլ սկսի, մեծ մայրը կ՚ըսէ. «Թոռնիկս
լեզու ելաւ»։ Երբ մէկը ճարտարօրէն կրնայ համոզել, կը գովենք. «Ինչ լաւ լեզու
թափեց»։ Երկու կիններ կ՚ափսոսան ծանօթ բարեկամուհիի մը բամբասանքի նիւթ դառնալը, եւ
գլուխ տարուբերելով կ՚ըսեն. «Մեղք է, ժողովուրդին լեզուն ինկաւ»։ Երբ վէճ մը շատ
սաստկանայ, վիճաբանողներէն մէկը պարտաւորուած կրնայ ըսել. «Լեզուդ քաշէ՛, ալ կը
բաւէ»։ Իր խորամանկութեամբ ընկերը անել վիճակի մատնողը կը հպարտանայ թէ «Լեզուն
բռնուեցաւ չկրցաւ պատասխան տալ»։ 

Ականջը յաճախ պատժամիջոց դարձած մարմնի անդամն է, հակառակ իր կենսականութեան։ Թէեւ
ներկայ սերունդներու ականջները ձերբազատուած ու հանգստացած են այդ պատիժէն, բայց
երբեմն տակաւին կրնան լսել «Ականջդ պէտք է քաշուի» ոչ կիրառելի յանդիմանութիւնը։
Մտահոգ բարեկամդ կրնաս մխիթարել ըսելով. «Ականջիդ ետեւ նետէ» կամ «Ականջ մի՛ դներ»։
Լաւագոյն ծնողական խրատ մըն է «Ականջդ լաւ բաց, զաւակս»։ 

Ձեռքն ու ոտքն ալ անշուշտ մաս կը կազմեն այս ցանկին։ Առատաձեռն մարդուն պիտի ըսենք
«Ձեռքը բաց է», իսկ անճարակին՝ «Անոր ձեռքէն բան չ՚ելլեր»։ Բամբասող կիները գողի մը
պատմութիւնը կը սկսին ըսելով. «Լսեցինք ձեռքը ծուռ է եղեր…»։ Ոստիկան մը երբ
պարմանուհի մը կը հարցաքննէ թէ այդ երիտասարդէն ինչ պատճառով կը գանգատիք, վերջինս
երկու բառով կրնայ բացատրել պատահածը. «Ձեռք նետեց…»։ Հաւաքական աշխատանքի մը միայն
որպէս դիտորդ մասնակցողը հաւանական է որ լսէ «Ձեռքդ բանի մը չդպցուցիր»
նկատողութիւնը։ Երբ պատանիէն բարկացած հայրը վերջնականօրէն պիտի արգիլէ որեւէ տեղ
երթալ՝ «Ոտքդ կտրէ. տեղդ նստիր»։ «Պնդել» բայը այնքան ալ ազդեցիկ չէ քան «Ոտք
կոխեց» ըսելը։ Նահանջելն ալ կրնայ ոտքով բացատրուիլ. «Վերջապէս ոտքը քաշեց հոսկէ»։

Քիթը ընդհանրապէս բացասական դերակատարութեամբ հանդէս կու գայ. «Քիթդ մի խոթեր»,
ուրիշի գործին մի խառնուիր։ Հետաքրքիրին «քիթը երկար է», իսկ գարշահոտութենէն կրնայ
«քիթը փրթիլ»։ Մեծ մայրիկը կ՚ափսոսայ ազգականի մը ձախողութիւնը. «Մէկ խօսքով՝
խեղճին քիթէն եկաւ»։ Երբեմն ալ երկու անձերու միջեւ նմանութիւն գտնող վարպետները
նմանութիւնը շեշտելու համար «Քիթէն ինկեր է» պիտի ըսեն։ 

Անշուշտ բերանն ալ գործօն անդամ է այս ծիրէն ներս։ Ուսուցչուհին քանի մը անգամներ
շատախօս աշակերտին «մի խօսիր» ըսելէ ետք «Բերանդ գոցէ» կը գոչէ։ Աւելորդ պակաս
բաներ խօսողին՝ «Բերնիդ չափ ու սահման դիր»։ Վայ անոր որուն անգաղտնապահ ըլլալը
բացայայտուի՝ «Անոր բերանը բան չի թրջիր» կ՚ըսեն, իսկ եթէ հակառակն է՝ «Չէ, երբեք
կասկած մի ունենաք, բերանը ամուր է»։ 

Աչքի պէս պարզ եւ աչքի պէս խորունկ. աչքն ալ իր բաժինը առած է այս դարձուածքներէն։
Երբ մէկը շատ հետաքրքիր ծիծաղ մը կը պատմէ, լաւ մը խնդալէն ետք շնչասպառ կ՚ըսենք.
«Աչքդ չ՚ելլէ, ուրկէ բերիր այս մէկը»։ Երազկոտ մանուկը իր ամպերէն վար բերելու
համար կ՚ըսեն. «Աչքդ լաւ բաց»։ Փափկասուն տիկինը առեւտուրէ վերադարձին կը փորձէ
ամուսինը համոզել թէ ցուցափեղկին մէջ տեսած ադամանդեայ մատանին շատ սիրած է եւ
անպայման կ՚ուզէ հատ մը ունենալ՝ «Աչքս վրան մնաց» կրկնելը լաւագոյն միջոցներէն
մէկն է։ Սնահաւատութենէ ալ իր բաժինը ստացած է աչքը. երբեմն կապոյտ գոյնով աչքի
նշաններ կը դրուին դռներու վրայ եւ ըստ այնմ վատ բան մը պատահելու պարագային
կ՚ըսուի «անպայման աչք դպած է» կամ «աչքէ եղաւ»։ Անգլերէն լեզուի մէջ շատ
գործածուած կրկնակի ստուգումը, հայերէնով աւելի հեշտ է ըսել «Աչք մը եւս նետէ»։
Խեղճ աչքը երկու պարագաներուն ալ կը ծառայէ. երբ անհատը ագահ է՝ «Աչքը ծակ
կ՚ըլլայ», հակառակը՝ «Աչքը կուշտ է»։ Գաբրիէլ Սունդուկեանի «Պեպօ» թատրերգութեան
մէջ, երբ Արութին իր պարտքը կ՚ուրանայ եւ փոխարէնը հինգ թուման կը փորձէ տալ, Պեպօ
դրամը Արութինի երեսին շպրտելով կ՚ըսէ. «Հը՛, բռնէ՛, աչքդ խոթէ կնկադ համար առնելիք
կ՚ունենաս»։ 

Պէտք չէ մոռնանք նաեւ սիրտը՝ մարմնի շարժիչը, այս պարագային նկարագիր բնութագրողն
է։ Անհատի մը մասին դրական արտայայտուելու համար կ՚ըսենք՝ «Սիրտը մաքուր է», իսկ
բացասականին սիրտը իր գոյնն իսկ կը փոխէ՝ «Սիրտը շատ սեւ է»։ Բաւարար չէ պարզ
բառերով պատմել թէ բարեկամ մը առաջին հանդիպումէն շատ սիրած ենք. կը նախընտրենք
ըսել՝ «Առաջին օրէն սիրտս մտաւ»։ 

Եւ եթէ շարունակենք մտածել այս առնչութեամբ կրնանք տակաւին շատ մը օրինակներ
վերյիշել, այս արտայայտութիւնները կը շարունակեն մնալ խօսակցական լեզուի
օգնականներ, երկար միտքերն ու խօսքերը կարճ ու դիպուկ կերպով հաղորդելու լաւագոյն
միջոցներ։ 

Եւ մանաւանդ, մեր լեզուն կ՚ըլլայ աւելի համով ու հոտով։ 

28 Յուլիս թուականէն այս կողմ Թուրքիոյ օրակարգի գլխաւոր նիւթը դարձած է անտառային
տարածքներու հրդեհները, որոնք կը շարունակուին ամբողջ շաբաթուայ մը ընթացքին
ընդմիշտ նոր բռնկումներով։ Հրդեհի առաջին դէպքը պատահած էր Անթալիոյ Մանաւկաթ
գաւառը եւ այդ աղէտը փճացուցած էր անտառային տարածքները, որոնք վերածուեցան մոխիրի
կոյտերու։ Թերթիս հրատարակութեան պատրաստուած ժամերու տուեալներով անցնող մէկ
շաբաթուայ ընթացքին 34 տարբեր քաղաքներու մերձակայ 174 անջատ հրդեհներ տեղի
ունեցան, որոնցմէ 161-ը կարելի եղաւ հսկել։ Իսկ 9 անձեր իրենց կեանքը կորսնցուցին
բոցերու մէջ, որոնց մէկ մասը հրշէջներ էին, իսկ մէկ մասն ալ խաղաղ բնակիչներ։
Այրուած անտառներուն մէջ զոհուած բազմաթիւ անասուններու կողքին, կարելի չեղաւ նաեւ
գոմերու մէջ մնացած անասունները փրկել։ Այս պահուն բոցերու դէմ պայքարը կը
շարունակուի Մուղլա, Անթալիա, Սփարթա, Այտըն եւ Տենիզլի քաղաքներու շրջակայքը։ 

Հրդեհներու կարեւոր դրդապատճառը կը համարուի եղանակի բարձր ջերմութիւնը,
տեղումներու բացակայումը եւ ուժգին հիւսիսային քամին։ 

Հրդեհները զանազան վայրերու մէջ կը սպառնան նաեւ բնակավայրերուն, որու հետեւանքով
բազմաթիւ գիւղեր եւ հիւրանոցներ պարպուեցան։ 

Այս բոլորին մէջ կառավարութեան ուղղեալ ծանր քննադատութիւններ ու մեղադրանքներ կը
հնչեն հրդեհներուն օդային ճամբով միջամտելու նիւթին շուրջ անճարակութեան պատճառաւ։

Թուրքիա անցեալին նման աղէտներուն կը միջամտէր հրշէջ ինքնաթիռներով։ Իսկ այս վերջին
հրդեհի օրինակով յայտնի եղաւ թէ պետութիւնը հրաժարած է այդ օդանաւներէն օգտուելու
գաղափարէն եւ նոյնիսկ օդաչուներն ալ աշխատանքէ հեռացուցած։ 

Այս բոլորը կը կատարուին քաղաքական նախասիրութիւններով, քանի որ իշխող Արդարութիւն
եւ Զարգացում Կուսակցութեան գործիչները, գլխաւորութամբ նախագահ Էրտողանի, դիրք
բռնած են «Թուրք Օդային Հաստատութիւն» ոչ պետական կազմակերպութեան դէմ։ Նոյնիսկ
կառավարութիւնը պաշտօնանկ ըրած էր այդ միութեան վարչակազմը եւ տեղապահ նշանակած։ 

Անտառային հրդեհները իր հետ բերին նաեւ ընկերաքաղաքական նոր ճգնաժամ մը։ Բազմաթիւ
ընկերային ցանցերէ ներս տարածուեցաւ «Անտառները ՀՏՓ-ականները կը հրկիզեն» սուտ
լրատաուութիւնը։ Այդ սուտի տարածման իրենց ելոյթներով նպաստեցին նաեւ կարգ մը
քաղաքական գործիչներ եւ պետական այրեր։ Մանաւկաթի մէջ իրենց առոգանութենէն շփոթելով
երկու եղբայրներու դէմ լինչ գործադրուեցաւ, պնդելով թէ քիւրտեր են եւ եկած են
անտառը հրկիզելու։ Մինչդեռ աւելի ետք պարզուեցաւ թէ այդ երկուքը հրդեհի վայր
փութացած էին կատարուած աշխատութիւններու օժանդակելու համար։ Երկու եղբայրներ
մազապուրծ փրկուեցան դաժան սպանութենէ։ Այդ նոյն մթնոլորտի մէջ է որ Քոնիայի Մերամ
գաւառի մէջ ալ 7 հոգինոց ընտանիք մը զոհ դարձաւ ատելութեան ոճիրի։ 

Ինչպէս որ բնապահպաններ ահազանգ կը հնչեցնեն էգոլոկիական աղէտի մը դիմաց
ընկերաբաններն ալ նոյն եղանակով կը զգուշացնեն ընկերային ճգնաժամի մը դիմաց։
Ճգնաժամ մը, որ դիւրաւ կրնայ վերածուիլ քաղաքացիական պատերազմի։ Գաղտնիք չէ որ
Թուրքիոյ մէջ նման գրգռութիւնները շուտով կը հասնին իրենց նպատակին եւ ժամերու
ընթացքին կրնայ պատահիլ այն ինչ, որու հետեւանքները կարելի չէ վերացնել նոյնիսկ
երկար տարիներու ջանքերով։ 

Հրդեհը ինքնին կը սպառնայ նաեւ կարգ մը ջերմաելեկտրական կայաններու, քանի որ բոցերը
արդէն հասած են անոնց տարածքներուն։ 

Եթէ ցարդ կը խօսինք անտառային հրդեհներու մասին, անդին զանազան քաղաքներու մէջ կը
պատահի թուփերու կամ արտերու հրդեհներ, որոնք ընդհանրապէս չեն արժանանար յատուկ
ուշադրութեան։ Այս տեսակի հրդեհները աւելի յաճախ կը տեսնուին Թրաքիոյ դաշտային
վայրերը, որոնք համեմատաբար աւելի դիւրաւ հսկողութեան տակ կ՚առնուին։ Կայ անտառային
հրդեհներու մի այլ երեսակ եւս, որ դարձեալ իր կարգին կարեւոր հարցականներ կը
պարունակէ։ Այլեւս գաղտնիք չէ որ թրքական բանակը քրտաբնակ քաղաքներու դաշտային
տարածքներու վրայ ինք կը հրահրէ հրդեհներ, անվտանգութեան պատճառաբանութիւնով։
Զինուորները կը պնդեն թէ այդ քաղաքներու անտառային տարածքներու մէջ ահաբեկիչներ
թաքնուած են եւ անոնք յայտնաբերելու համար դիտումնաւոր կերպով կը հրկիզեն
անտառները։ Նոյնիսկ այստեղ զինուորները արգելք կ՚ըլլան հրշէջներու աշխատութեան։ 

Այսպէս օրինակ մը ապրուեցաւ նախ Մուշի եւ ապա Տէրսիմի լեռնային տարածքներու մէջ։
Զինուորները նոյնիսկ արգիլեցին Տէրսիմի քաղաքապետ Մեհմետ Ֆադիհ Մաչօղլուի հրդեհի
վայր փութալը։ 

Անշուշտ որ յառաջիկայ օրերուն հրդեհը իբրեւ աղէտ պիտի հանգի, բայց պատճառ դարձած
քաղաքական փոթորիկը տակաւին երկար ժամանակ օրակարգ պիտի զբաղեցնէ երկրի մէջ։ 

Արիս Պոտոտողանի «Ակօս»ի նախկին թիւերուն մէջ լոյս տեսած եւ քըրշեհիրցի իր
ընտանիքին մասին վկայութիւնները լայն արձագանգ գտան զանազան սոցցանցերու մէջ։
«Ակունք նեթ» կայքէջն ալ այդ պատումները իր ընթերցողներուն ներկայացուց Տիգրան
Չանդոյեանի արեւելահայերէն թարգմանութեամբ։ Ստորեւ կ՚արտատպենք Չանդոյեանի
թարգմանութիւնը արեւմտահայերէնի վերածուած ձեւով։ 

ԱՐԻՍ ՊՈՏՈՏՈՂԱՆ 

Երբեւէ հանդիպա՞ծ էք քըրշեհիրցի հայու։ Ես երկար փնտռեցի, սակայն չգտայ։ Չնայած որ
Կարապետ պապս երեխայ ժամանակ Իսթանպուլ եկած էր, այնուհանդերձ իրեն քըրշեհիրցի կը
համարէր, այնքան որ շիրմաքարին, անունէն առաջ «Քըրշեհիրցի» գրուած էր։ 

Իրմէ մեզ ժառանգութիւն անցած այդ առանձնայատկութիւնն է պատճառը, որ անգամ
գացած-տեսած չ՚ըլլալով՝ այն հարցումին, թէ «Որտեղացի ենք», մեր պատասխանը
«Քըրշեհիր» կ՚ըլլայ։ 

Պապս լոյս աշխարհ եկած է 1913 թուին, Քըրշեհիր։ Մօր անունը Կիւլիրենգ էր, հօր
անունը՝ Վարդան։ Անատոլիայի հայութեան գլխուն իջած սուրը Քըրշեհիրի գլխուն ալ
ճօճուած էր։ Հայրը՝ փաստաբան Վարդան էֆենտին, ջրաղացէն ալիւր գնելու ժամանակ,
ջաղացպանի օգնութեամբ թաքնուած էր գիւղ եկած ժանտարմներէն։ Սակայն ան կը յանձնուի՝
ըսելով. «Ազգս կ՚երթայ, արիւնս միւսներու արիւնէն աւելի կարմիր չէ, յետոյ ալ չեմ
կարողանար նայիլ մնացած կանանց երեսին»։ Ըստ Ռայմոնտ Գէորգեանի «Հայոց
Ցեղասպանութիւն» գրքի, քըրշեհիրցի տղամարդկանց, քաղաքէն դուրս հանելով, սպաննել են։
Երկու տարեկանին որբ մնացած Կարապետը 1915 թուականին արդէն իսկ «սրի
մնացորդացներէն» մէկն էր։ 

Այրիացած մայրը, չդիմանալով ցաւին, կարճ ժամանակ անց մահացեր է, եւ Կարապետը
երկկողմանի որբ դարձեր է։ 

Երբ տանել չկարողանալով իրենց բնակավայրին գործադրուող ճնշումները՝ 1927 թ.
մօրաքրոջ հետ միասին, միայն մէկ փայտէ ճամբրուկ ձեռքներին, հասեր են Իսթանպուլի
Հայտարփաշա կայարանը, այստեղէն բացուող տեսարանի մասին մօրաքոյրն կ՚ըսէ. «Կարապետ,
տղաս, ասես երկնքի ամբողջ լոյսն այստեղ է իջել»։ 

Անատոլիայէն Իսթանպուլ եկած բոլոր ընտանիքներու պէս, անոնց առաջին ապաստանը եւս
Գումգաբուի Պատրիարքարանն էր։ Գումգաբու տեղաւորուելէ ետք տարբեր աշխատանքներով կը
զբաղի։ Ի վերջոյ աշխատանք կը գտնէ վառարանագործի մը մօտ, որու քով նախապէս՝
Քըրշեհիր, աշկերտութիւն ըրած էր։ 

Չորս տարի Տիյարպեքիր զինծառայութենէ ետք կը վերադառնայ Իսթանպուլ։ Որպէս զինուոր՝
ծառայած էր Քանունի ազգանուան տակ։ Կարապետը գլխուն փորձանք չբերելու համար
եկած-չեկած բնակվարչութիւն վազեց։ Քանի որ ազգանուններէն–եան վերջաւորութիւնը պիտի
հանուէր, ժամանակին Պետրոսեանէն «Պոտոսեան» փոխուած մեր ազգանունը ամենավերջ
բնակվարչութեան պաշտօնեայի երաշխաւորութեամբ դարձաւ Պոտոտողան։ 

Մի քանի տարի անց ամուսնութեան տարիքի հասնելով՝ պապս իր համաերկրացիներու
միջնորդութեամբ ամուսնացեր է Նարինկիւլի հետ։ Կնոջ մայրը՝ Թագուհին, ծնած էր 1899
թուին։ Մեզ համար ան Մեծ յայա (մեծ մայրիկ) էր։ Մենք հնարաւորութիւն ունեցանք
տեսնելու եւ լսելու զինք։ Մեծ յայան վախճանուեց 2000 թուականին։ Ամուսինը՝ Քալայճը
Յակոբը, իրմէ բաւականին մեծ էր։ 1915-ի գազանութիւնները վերապրած մէկն էր։ Իր չորս
քոյրերու հետ միասին ցերեկները կը թաքնուէին, գիշերները՝ կը փախչէին։ Եոզղատի
լեռներով փախչելուն գիշեր մը լեգենդ դարձած Ինճիօղլու Սամուէլի ու անոր ընկերներու
կողմէ գտնուելով ողջ-առողջ կը յանձնուի Եոզղատի ամերիկեան միսիոնարներու որբանոց։
Ամուսնանալով Յակոբի հետ՝ այդտեղէն որոշ ժամանակ անց կու գան Իսթանպուլ։ 

Պապս յայայիս հետ երկու տղայ ունեցաւ։ Վարդանը եւ Յակոբը։ Երեխաներուն դրին իրենց
հայրերու անունները։ Առաջնեկը ունենալէ ետք պապս կրկին ծառայութեան կանչուեց «20
դասակարգի զօրակոչ» ըսուած՝ ազգային փոքրամասնութիւններու անզէն աշխատանքային
գումարտակներուն ծառայութեան տանող համակարգի մը միջոցաւ։ 

Օրթագիւղ, Տերեպոյուի վառարանագործի խանութի պատին՝ ամենագեղեցիկ տեղը, կախուած էր
Մարշալ Ֆեվզի Չաքմաքի նկարը, որ, կը հաւատային թէ, իրենց փրկած է մահէն։ 

Ողջ-առողջ ետ գալէ վերջ, այս անգամ ալ գլուխներուն ուրիշ փորձանք մը եկաւ՝
Ունեւորութեան հարկը։ Աշքալէ աքսորուելէ հազիւ փրկուեցաւ։ Շարունակեց լաւ-վատ
վառարանագործութեամբ զբաղիլ։ 

Տարիներու ընթացքին դժուարութիւնները չնուազեցան։ Այնուհետեւ պայթեցան 1955 թ.
Սեպտեմբերի 6-7-ի դէպքերը։ Տներու դիմաց հաւաքուած խառնամբոխին դէմ յանդիման, այդ
ժամանակ տակաւին հնգամեայ երախայ հայրս տանն էր, իսկ պապս, հօրեղբայրս, հօրս
քեռիները, տան բոլոր տղամարդիկ դրան առաջ կռուի կը պատրաստուէին։ Դրկիցն ըսաւ, որ
այստեղ ոչ մի յոյն չկայ, եւ Փորթաքալ Եոքուշով ներքեւ վազող խառնամբոխի երթալէն ետք
անոնք խորունկ շունչ քաշեցին։ 

Յաջորդ առաւօտուն Տերեպոյու պողոտան լի էր կտորեղէնով, հագուստներով եւ թալանուած
տներէն դուրս նետուած այլ իրերով։ 

Պապուս վառարանագործական խանութ այցելող ընկերներու գերակշիռ մասը կամ պողազլըեանցի
էին, կամ ալ պուրունքըշլացի։ Թաշչը Արտաշը, Թոփալ Արթինը, Ալակուշը։ Երբ կը
հաւաքուէին, քննարկուող նիւթը, ամենայն հաւանակութեամբ «ջարդը» կ՚ըլլար։ Կը պատմէին
Եոզղատի մէջ իրենց ապրածներու, վերապրելու, վերապրած ըլլալով հանդերձ կեանքը
կորսնցուցած ազգականներու ապրած ամէն մի սարսափի մասին։ Հրանդ Տինքի խօսքով՝
«Իւրաքանչիւրը մէկական փաստաթուղթ էր»։ Մէկ էլ յանկարծ թոշակառու գնդապետ մը կու
գար։ Գնդապետի գալուն պէս, բնականաբար, թեման կը փոխուէր։ Մենտերեսի կողմնակից
գնդապետի հետ անոնց ընդհանրութիւնն այն էր, որ բոլորն ալ դէմ էին իրենց վատ
յուշերու համար պատասխանատու Ինէօնիւին։ 

Պապիս ապրածները մեծ անդունդ բացին անոր եւ հաւատքի միջեւ։ Կիրակի մը եկեղեցին,
«Տէր հայր, ձեզ հարց մը կրնա՞մ տալ» ըսելով, մօտեցաւ քահանային։ Պատմեց Աբրահամի եւ
Իսահակի պատմութիւնը։ «Երբ Աստուած մատաղցու Իսահակի փոխարէն ոչխար ուղարկեց,
Անատոլիա ժողովրդիս կոտորուելու ժամանակ ոչ մի ծառայ չունէ՞ր, որ ուղարկէր»,
ըսելով՝ վրդովուած հեռացաւ եկեղեցիէն։ Հայերէն չէր հասկնար, սակայն հայատառ թրքերէն
հրատարակութիւններ կը կարդար։ 

Պապս հօրս, հայրս ալ մեզ պատգամ մը թողած է։ Անգամ մը կռիւ ընելու հետեւանքով
ոստիկանութիւնէն զանգեցին պապիս։ Յաճախորդը, որուն հետ վիճած էր պապս, գանգատած էր,
թէ պապս անոր կրօնին, աղօթքին ու դրօշին հայհոյած է։ Թէեւ անոնք վստահ էին, որ
պապիս զրպարտած են, չնայած գիտէին, որ ան իրաւացի է, սակայն պապս փրկուելու համար
ոստիկանութեան պետի տանը զէրոյից վառարան հաւաքեց։ Այդ պատճառով կ՚ըսէր՝ ոչ ոքի հետ
մի վիճիր, դու ոչ մի բան ես։ Հայրս ալ մեզ նոյնը կ՚ըսէր…»։ 

Հայրս այս իրադարձութիւններու մեծ մասի ականատեսն էր։ Անցած շաբաթ «Երկնաց Հօր» մօտ
գնաց։ Պապս՝ վառարան սարքող Կարապետը ու հայրս՝ Ալաթուրքաճը Մօրուք Յակոբը։ 

Գրիգոր Զոհրապի «Ի հեռաստանէն» երկին յիշատակուած Օրթագիւղի Թարգմանչաց
նախակրթարանը հպարտութեամբ սորվելէ ետք հայրս գնաց Կեդրոնական վարժարան։ Ֆինանսական
պատճառներով իններորդ դասարանէն թողնելով դպրոցը՝ բռնեց Չուխաճը Խանի ճամբան։
Տասնեօթ տարեկանին որբացաւ։ 

Այդ ժամանակ բոլորին ածական տալու սովորութիւն կար։ Իւրաքանչիւրը ածականներով կը
ճանաչուէին։ Հայրս ալ ստացաւ «Մօրուք Յակոբ» կոչումը։ Սամաթեացի Հաճի Փարլակը,
ժամանակի յայտնի եւ մեծ ընդելուզողներէն մէկը, հօրս որպէս իր ժառանգորդ կ՚ընդունի։

Թրքական ընդելուզումը հին օսմանեան ոճի զարդագործական արտադրութիւն էր։ Յառաջացաւ
այս մասնագիտութեան մէջ։ Ան հիմնականին կը պատրաստուէր ալմաստ քարերու շրջանակի
վրայ։ Ջրի հետ չի պիտի շփուի։ Սակայն հայրս տասնեակ երախտապարտ յաճախորդներ ունէր,
որոնք անոր ընդելուզած զարդերով ծով կը մտնէին, բաղնիքը կը լուացուէին, աման կը
լուային եւ կեանքում ոչ մի խնդիր չէին ունենար։ 

Համայնքային գործերով ալ զբաղուելով՝ հայրս երկու անգամ Պաքըրգիւղի եկեղեցւոյ
թաղական խորհուրդի անդամ եղած է։ Այդ պաշտօնի ընթացքին ընդգրկուած է նաեւ այն
ժամանակի Հայոց Պատրիարք Գարեգին Գազանճեանի Խորհրդակցական մարմնին։ Ջանքեր
գործադրած է Իսթանպուլի հայ համայնքի գոյքը աւելի բարւոք պայմաններով պահպանելու
համար։ 

Հայրս Քափալը Չարշըի վարպետներէն տարբերուող առաւելութիւն մը եւս ունէր։ Օր մը իսկ
բերնէն հայհոյանք դուրս չեկաւ, աշկերտներուն, ենթավարպետներուն չվիրաւորեց։ 

Մեր արհեստանոցին մէջ ես հօրս համար Րաֆֆի, Փարամազ, Արփիար Արփիարեան, Դանիէլ
Վարուժան կը կարդայի, ան ալ մեզ համար Գարեգին Պեշկէօթիւրեանի «Եկ իմ սրինգը»,
Չարենցի «Ես իմ անուշ Հայաստանին» կը կարդար։ Կը լսէինք Պարոյր Սեւակի «Մարդ էլ
կայ, մարդ էլ» կամ ալ «Մեզ հայ են ասում»ը։ Սակայն աւելի յաճախ Ճեմ Գարաճա կը
լսէինք…։ 

Սեպտեմբերի 12-էն ետք Էօզալի իշխանութեան գալու ժամանակ Քափալը Չարշըի
արհեստաւորական շինութիւնները տեղափոխուեցան, ոսկերչական սեկտորը տեղայնացաւ եւ
հանրայնացաւ, որու պատճառով շատ առեւտրականներ կամ երկրէն փախան, կամ թողեցին իրենց
մասնագիտութիւնը։ Տիրան Շենենց, Արամ Ֆենկեանենց, Բարսէղ Սեմերճեանենց տեղերը
պետութեան աջակցութեամբ մեծ կապիտալով ոսկերչութեան սեկտոր մտնողներուն մնացին։ 

Այս համակարգով, ուր կապիտալը կը ճնշէ աշխատուժը, վարպետութեան եւ արհեստի անարժէք
դարձած ժամանակաշրջանին վարպետութիւնը առաջին գծի դուրս բերած շատ վարպետներու
համար Քափալը Չարշըն այլեւս այն կեդրոնը չէր, ուր աշկերտ ուղարկելով՝ հասարակութեան
մէջ կ՚ըսէին. «Ոսկէ ապարանջան թող ըլլայ դաստակին»։ 

Եթէ պատմածներուս մէջ անունները փոխենք, անոնք կարող է նմանուին պոլսահայ բազմաթիւ
ընտանիքներու պատմութիւններուն։ Չեմ ուզեր պապէս հօրս, հօրմէս ալ ինձ փոխանցուածը
մէջս պահել։ 

Ումբերտօ Էկոն խօսք մը ունի՝ «Երջանիկ մարդիկ պատմութիւն չեն ունենար»։ 

Մենք՝ Անատոլիայի հայերս, շատ պատմութիւններ ունինք։ Յոյսով եմ՝ հետագայ
պատմութիւններու վերջ մենք ալ երջանիկ կ՚ըլլանք…։ 

Լոյսերու մէջ հանգչի՜ր, Հա՛յր, քեզ երբեք չենք մոռնայ։ 

Սահա եմ՝ Արմէնին դիմացը։ Նոր հասայ, քանի մը բան պէտք է գնեմ Արմէնին քովէն ու
շարժիմ դէպի տուն։ Ընդհանրապէս Կարոյին քովէն թաքսի կ՚առնէի ու կ՚երթայի, բայց քանի
որ կ՚ուզեմ կոր ձեզի ծանօթացնել ճամբան, քալելով պիտի երթամ։ Ի միջի այլոց, միշտ
զգացած եմ, որ Սահայէն դէպի Էքիզօլուխ երթալը շատ աւելի դժուար է ու յոգնեցուցիչ,
քան հակառակը։ Յամենայն դէպս, կեցէք՝ գնումս ընեմ Արմէնին քովէն ու քալենք։ 

– Արմէ՛ն, հաճի՛ս, մէկ հատ իտալական, մէկ հատ մալինկ, մէկ հատ սիյահի հաց, մէկ տուփ
«Սատա» լոխում, մէկ հատ լամիս պըսքուիթ՝ նորէն «Սատա», երկու հատ ալ մանտարին
«Վինիթօ»։ 

Տոպրակներս առի, ու ճամբան սկսաւ։ Նախքան քալելս ըսեմ, որ Արմէնին դիմացի մայթը
Քէսապի ամենասթրաթեճիկ մայթն է։ Ամէն մարդ կը նախընտրէ հոն նստիլ։ 

Ուրեմն Արմէնին քով ուրիշ խանութ մը կար, կարծեմ անունը Զահթարեան էր։ Ինծի համար
միշտ զարմանալի էր, որ Արմէնը շատ աւելի յաճախորդ ունի քան այդ կողքի խանութը,
հակառակ որ խանութները ոռ-ոռի են։ 

Քիչ մը որ բարձրանանք, դպրոցի մուտքն է։ Դէպի ձախ որ դառնանք, արդէն կը սկսին շարք
մը խանութներ. Կարոն՝ որպէս թաքսի եւ ճամբորդութիւններու գրասենեակ, կողքը՝
նպարավաճառ մը։ Երեւի քովէն առնեմ վարունգ, լոլիկ եւ քիչ մը պտուղ։ Յիշածիս
համաձայն, կողքը փուռ մը կայ՝ Նորմայենց փուռը, կողքը՝ խանութ մը, որ քունաֆէ պըլ
ճըպնէ կը ծախէր, յետոյ ալ՝ դեղարանը։ Քիչ մըն ալ քալենք ու կը դառնանք աջ, ու արդէն
կը սկսի զզուելի զառիվերին սկիզբը։ Ձախ կողմս գերեզմանատունն է, կողքը խանութ մը
կար, որ քասեթներ կը ծախէր ժամանակին։ Շունչ առնելով կը բարձրանամ։ Ձախիս նոր
շէնքեր են, անկիւնին վրայ սափրիչ մը կայ։ Աջիս՝ դէպի ներս քիչ մը, Մանճիկեաններու
տունն է։ Կը շարունակեմ, մինչեւ հասնիմ «Օթել Ռաուտան», յետոյ քանի մը նոր շէնք ու
քաքէն գուրպ մը՝ դէպի ձախ։ Ի միջի այլոց, դէպի աջ գաղտնի ճամբայ մը կայ, որ կը
հասցնէ եկեղեցի։ Հիմա ժամանակը չէ։ Դժոխային զառիվերի երկրորդ մասն է՝ արդէն
քրտինքներու մէջ եմ։ Մինչեւ որ ճամբան ետ շտկուի, լռեմ քիչ մը։ 

Կարծես թէ շտկուեցաւ։ Հիմա տեղ մըն եմ, որ, տղաքը կ՚ըսէին դամասկոսցիներու ՍԵՄ-ի
բանակավայրը կը տանի. չեմ գացած հոն։ Քիչ մը առջեւ Դերձակեաններուն տունն է, յետոյ՝
մուստաուսաֆը, յետոյ՝ քանի մը նոր շէնք։ Երկու դրացի կայ այս շէնքին մէջ, որ կը
ճանչնամ՝ Խայէլեանները եւ Գանտիլեանները։ Քանի մը քայլ առջեւ՝ հեռուէն կ՚երեւայ
կարմիր գոյնի Փօլատեաններուն տունը, իսկ անկիւնին վրայ՝ կաթոլիկներու ճամբարը։ Այդ
ճամբով, որ շարունակենք, կը հասնինք ՀՄՄ-ի բանակավայրը։ Դէ՛հ, բայց գիտէք՝ իմ
ճամբաս դէպի տուն է։ Եկէք շարունակենք. քրտինքս կը հոսի կոր ու ճամբուն դեռ մէկ
երրորդը հազիւ կտրեցինք, չնայած հիմա ճամբան ուղիղ է քիչ մը, աւելի դիւրին։
Ճամբարէն քանի մը քայլ առջեւ՝ ձախ կողմի վրայ, «Կազդուրման կայան»ն է։ Ընդհանրապէս
այստեղ արծուիկները կ՚իջնէին, բայց ես քանի մը անգամ իջած եմ այնտեղ «Օգնութեան
Խաչ»ին եւ «Պատսպարան»ին հետ։ Ասոնք երեւի զատ յօդուած մը կ՚ուզեն։ Շարունակեմ։
Հարիւր մեթր անդին՝ անկիւնը ճաշարան մը կայ, որուն անունը չեմ յիշեր, ու մէկ հատ ալ
նպարավաճառ։ Դէպի աջ կը դառնամ, ու կը սկսին Քէսապի լեռներուն եւ ձորերուն հրաշալի
տեսարանները։ Տեսարանը մտքիս մէջ քիչ մը պղտոր է։ Բայց, օրինակ, շատ լաւ կը յիշեմ
Պալապանեաններուն տունը՝ ճամբու ձախ կողմը։ Կը տեսնեմ մէկական բերդի նման մեծ-մեծ
շէնքեր՝ ճամբու աջ կողմը։ Կը քալեմ քիչ մը զառիվար, քիչ մը զառիվեր, մինչեւ
յայտնուի ամերիկեան հին մեծ օթոն. «Եումուրթա»յին օթոն է։ 

Կարծես թէ Էքիզօլուխին մօտեցայ. Փանոյեաններուն տունն է աջիս, քիչ մը առջեւ՝
Հալլաճեաններունը, դիմացնին՝ Թութունճեաններու վիլլան, իսկ դիմացը՝ հրաշալի ակը։
Այ, հոս պէտք է կենալ։ Արդէն հերթ կայ. ամէն մէկը, ձեռքին կալոն մը կամ շիշ մը,
ջուր պիտի լեցնէ, կամ պարզապէս կ՚ուզեն խմել ու լուացուիլ։ Կարեւորը՝ առանց հոսկէ
ջուր խմելու տուն պիտի չերթամ։ Փոքր տարիքիս կը կարծէի, որ այս ակը սառնարանի մը
կապուած է, որովհետեւ չի կրնար ասանկ տաք եղանակի այսքան պաղ ջուր գայ։ Հերթս եկաւ,
կը լուացուիմ կոր, ջուր կը խմեմ կոր հնարաւորին չափ ու կ՚երեւակայեմ կոր ակին
կապուած սառնարանը։ Կարծես թէ պէտք է շարժիմ, որովհետեւ ետեւս հերթը երկարեցաւ։
Քանի մը քայլ առաջ՝ ակին կողքը, «Չաղլասեան Օթել»ն է, դիմացը՝ նպարավաճառ մը ու քիչ
մը վեր՝ ճաշարան մը։ Երկուքին ալ անունը չեմ յիշեր։ «Չաղլասեան Օթել»ին կողքը
քասթըրմէ՝ կտրուկ ճամբայ մը կայ, որ դէպի բանակավայր կը հանէ. բայց գիտէք, եղածով
զառիվեր է ու հեչ սիրտ չունիմ բարձրանալու։ Նորմալ ճամբաս կը շարունակեմ, մինչեւ
գայ շատ մեծ, դէպի աջ գուրպ մը։ Աս գուրպը մեծ պատմութիւն ունի ողորմած Ապու Ազիզին
հետ։ Ամէն անգամ, որ յաղթահարէր, «զամմուր հաուան» ամուր կը սեղմէր ու կարծես
կ՚ուզէր գուրպին ճարտարապետին ըսել «Քաքնեմ խելքիդ, աս ինչ քաքէն գուրպ էր»։ 

Եկէք շարունակեմ տունիս կողմը։ Այստեղ քանի մը տուն կը յիշեմ՝ Էքմեքճեանները,
Տաքէսեանները, Բախտիկեանները, ու յետոյ կը սկսէր գեղեցիկ վիլլաներու շարք մը։ Յետոյ
հասկցայ, որ ատոնք բոլորն ալ զինուորական մարդոց տուներ էին։ Այս շարքին մէջ վերջին
տունը մեր տունն էր՝ գետնայարկ, պճլիկ պալքոնով։ Ակոն եւ Մունան հանգիստ նստած
իրենց սուրճը կը խմեն ու հեռուէն կը նետեն. «Ուշացար...» 

«Արամ Մանուկեան» շէնք կամ «Արամ Մանուկեան կեդրոն» կամ ճամբաներու խիտ
խաչմերուկ... Այս կառոյցը եթէ լեզու ունենար ու խօսելու կարողութիւն՝ ինչեր ու
ինչեր պիտի պատմէր։ 

Ճիշդ հիմա վերելակին առջեւն եմ, հետս մէկը կայ, գիտեմ, որ ընկեր ասինչն է, բայց
երբեք խօսակցութիւն չունիմ հետը։ Վերելակը եկաւ, դուռը բացի, «հրամէ՛, ընկե՛ր»...
Փամբուկչեանը կ՚երգէ կոր ցած ձայնով։ 

Հասանք։ Դուռը կը բանայ ու ինձմէ առաջ կ՚ելլէ ընկերը։ Ետեւէն զգոյշ կը նայիմ՝ ի՛նչ
պիտի ընէ։ Դիմացի մեծ դռան աջ կողմը անդրֆոն կայ, կը սեղմէ, ո՞վ է... Հիմա եկէք
շարունակենք իմ ճամբան... Մի քանի տարի յետոյ, երբ ես վարչական եղայ, մեր
վարչութեան որոշումով այդ անթիք սառնարանը վերցուցինք ու տեղը սիրուն պահարան մը
տեղաւորեցինք։ Հա ուալլա, այդ քայլը իմ օրերուս էր։ 

Մի քանի քայլ նեղ միջանցքին մէջ ու ձախ կողմի վրայ կը յայտնուի հայրիկ Ապու Կարոն.
սենեականման շատ պզտիկ տարածք մըն էր անոր տնօրինածը՝ այս հրաշալի մարդը հոն ինչ
գործեր կը տեսնէր։ 

Պզտիկ սառնարան, քովը նստելու տեղ, բայց աթոռ չէ՝ տակը գազոզի հին սնտուկ։ Կողքը
Ապու Կարոյին աթոռն է, որ շատ յաճախ մեզի կու տար։ Սախխան, պահարան, լուացարան ու
վերջ։ Ապու Կարոյին մենյուին մէջ կայ չորս տեսակ սենտվիչ՝ սուճուխ, պանիր, շոքոլա,
իտալական, յաւելեալ՝ թէյ, սուրճ, քոլա ու անշուշտ տերպի։ «Բարեւ, Ապու Կարօ»...
«Բարեւ, պապ»... 

Քալելով կ՚ըսեմ՝ «Մէկ հատ իտալական, հաճիս, անօթի եմ, կու գամ կոր»... 

Ճամբաս եթէ շարունակեմ՝ կը հասնիմ աջիս սենեակ մը։ Կեդրոնական վարչութեան սենեակն
է։ Ընդհանրապէս չէի սիրեր այդ սենեակը մտնել։ Ճիշդ քովը տեղական վարչութեան սենեակն
էր՝ հոն ալ չէի սիրեր մտնել։ Դէ ո՞վ կը սիրէ վարչութիւններու հետ հանդիպիլ։ Բայց
երբ արդէն վարչական դարձայ, այդ սենեակէն դուրս չէի ելլեր։ 

Հիմա եկէք շարունակեմ ճամբան. վարչութեան սենեակէն քանի մը քայլ առջեւ՝ աջ կողմս
փոստարկղ մը կայ, վրան՝ «Փոթորիկ» պարբերաթերթին կողքը։ Ճիշդ դիմացը երկար-երկար
սենեակ մը կայ՝ ժողովներու համար, իսկ աջ կողմը՝ մեր մեծ սրահը։ Պատի եզրին շարուած
ճերմակ փլասթիքէ աթոռներ, իսկ պատին վրայ՝ հրաշալի տղոց նկարներ, որոնք մահ ու
ազատութեան ընտրութեան առջեւ ընտրեր էին «մահը»։ Կար նաեւ մէկ սեղան, վրան՝
«Ազդակ»ը, «Գանձասար»ը եւ քանի մը այլ պարբերաթերթեր։ Անոր քով՝ նոր պէյպիֆուդի
սեղան, դիմացը՝ փինկ-փոնկի սեղան, իսկ միւս կողմը՝ երկար պահարանը, պզտիկ
գրադարանը, նոր ժապաւէն ու Ներսիկի ու Գառնիկի բոլոր քասէդները։ Սրահը հիմա
պաս-պարապ է. լաւ է, որովհետեւ եթէ մէկը ըլլար՝ պիտի սկսէի փինկ-փոնկ խաղալ։ Ի միջի
այլոց, այդ ժամանակ համոզուած էի, որ բոլոր ազգային տղաքը շատ լաւ փինկ-փոնկ կը
խաղան կամ պէյպիֆուդ, որովհետեւ, գիտցածիս համեմատ, բոլոր նմանատիպ կեդրոններուն
մէջ կամ փինկ-փոնկի սեղան կամ պէյպիֆուդ կայ… 

«Սաղօ՛, պապ, սանտուիշդ պատրաստ է, ո՞ւր բերեմ»... 

«Ապու Կարօ՛, պալքօն, հաճիս»։ Պալքոնը չի նմանիր Հալէպի տուներու պալքոններուն,
լուացք փռելու թելեր չունի, աթոռներ, օրօրոցներ նոյնպէս չկան, ընդամէնը լայն
տարածք, ազատ քամի եւ բաց տեսարան։ Հիմա պալքոնն եմ, լման Հալէպը դիմացս է՝
խենթանալիք տեսարան։ Փակ աչքերով շատ լաւ կը յիշեմ։ «Մերսի, Ապու Կարօ»... «Անուշ,
տղաս»... «Ալա րասի»... Ժպիտով կը սեղմեմ կոճակը՝ այսինքն, «գիտցայ քեզ ու գիտեմ
ուր կ՚ելլես կոր»։ Շատ մարդոց ճամբաները այստեղ հանդիպած են ու/կամ բաժնուած։
Ընկերը հրամեց, վերելակին մէջ ենք, չարաճճիութեամբ կ՚ըսեմ «3րդ յա՞րկ»... Ուրեմն
դէպի ձախ պզտիկ ու սովորական դուռ մը կայ, ներս կը մտնես, ճիշդ դիմացդ քառակուսի
երկար ջուրի սառնարան մըն է. երկու ծորակ ունի, մէկը՝ դէպի վեր, միւսը՝ դէպի վար։
«Այո»... Այո... Դըննննն, դուռը կը բացուի ու ընկերը շատ արագ ներս կը յայտնուի...
Լաւ, գործ չունիք, ուրիշ անգամ ձեզի կը պատմեմ այդ դռան ու այդ «ներս»ին մասին։ 

Դեպետի լուսաւոր փոխակերպման վկաներէն էի անցեալ Շաբաթ։ Սիվիլնեթի նկարահանող
խումբին (Լուսինէ, Ժաննա եւ Տիգրան) հետ Լոռիի Դեպետ գիւղ գացի՝ նորոգուած,
ներողութիւն, ժամանակակից, արդիական տեսք ու բովանդակութիւն ստացած գիւղապետարանի
բացման հանդիսութեան ներկայ ըլլալու։ 

Սիվիլնեթի հետաքրքրութիւնը անշուշտ չէր կրնար սահմանափակուիլ գիւղապետարանի բացման
պաշտօնական արարողութեամբ։ Պէտք էր աւելի ընդգրկուն պատկեր մը ներկայացնել գիւղի
ընդհանուր փոխակերպման, 21րդ դարու համապատասխան համայնքի վերածուելու գործընթացը,
որ դժբախատաբար կ՚ընթանար յայտնի ու անյայտ խոչընդոտներ յաղթահարելու լարումներով։

Այո, գիւղապետարանը կը փայլէր, սակայն՝ լոյսը այդ ժամերուն անջատուած էր։ Ամբողջ
գիւղը լոյս չունէր։ Բացման հանդիսութիւնը կազմակերպողները անյարմար կը զգային,
բայց, անշուշտ, իրենց ձեռքէն դուրս էր։ 

Գիւղը նաեւ խմելու ջուր չունի, ճանապարհները գրեթէ անանցանելի։ Գիւղի մուտքին
կառուցուած եւ արդէն գործող «Սմարթ» կեդրոնը շուտով համակողմանի զարգացման խոստումի
վկայութիւնն է, իսկ Հայաստանի Մանուկներ (COAF) բարեգործական հիմնարկութեան
պատասխանատուներու եւ իրենց հետ գործակցող՝ գիւղապետարանի վճռականութիւնը երաշխիքն
է, որ մինչեւ 2025 ենթակառուցուածքային հիմնական խնդիրները կը լուծուին։ Օրինակ,
աշխատանք կը տարուի ելեկտրական կայանը ուժեղացնելու, գիւղի մուտքի ճանապարհը
միջազգային կազմակերպութեան մը ծախսերով սկսած են ասֆալթապատել, Հայաստանի
Մանուկներ հիմնադրամի միջոցներով գիւղի ներքին ճանապարհները պիտի ասֆալթապատուին,
դպրոց ու մանկապարտէզ պիտի վերակառուցուին, գիւղապետարանը, գիւղապետ Աշոտ Ղազարեանի
գլխաւորութեամբ, կը կատարէ գիւղի ջուրի հարցը լուծելու եւ 25 քիլոմեթր հեռուէն ջուր
բերելու աշխատանքը, որ 80 տոկոսով իրականացած է։ 

Հայկական գիւղերու գլուխներուն անէծքի նման կախուած, տարիներու անհոգութեան ու
անտարբերութեան պատճառաւ գիւղացիներու մօտ անյուսութեան զգացում յառաջացնող
դժուարութիւններն ու խոչընդոտները, որոնք մարդկային իրաւունքներու իսկ տեսակէտէն
անընդունելի եւ դատապարտելի պէտք է ըլլան, ահա վերացուելու ընթացքի մէջ են Դեպետի
պարագային եւ քանի մը տարիէն գրեթէ վերջնական տեսքով կ՚ունենանք ժամանակակից
օրինակելի գիւղ մը։ 

Հապա մի՞ւս գիւղերը։ 

Գիւղերու, բոլոր գիւղերու մէջ համընդհանուր զարգացման միջոցներ եւ ծրագիրներ
իրականացնելու պարտաւորութիւնն ու պատասխանատուութիւնը անշուշտ պետութեան վրայ
կ՚իյնայ։ Պիւտճէի սահմանափակութիւնը միշտ եղած է պատրուակ ոչինչ ընելու։ Որոշ
բարելաւման ուրուագիծը կ՚երեւի ու յոյսով ենք, որ թէ գիւղացիներու ցոյց տրուած
աջակցութեան աճով եւ գիւղերու ենթակառուցուածքները բարեկարգելու ծրագիրները աւելի
արագ թափով կ՚ընթանան եւ գիւղերը կը դառնան աւելի արժանապատուօրէն ապրելու,
երիտասարդը հողին կապող բոլոր հմայքներով, աշխատանքով ապահովող վայրեր։ Մինչ այդ,
Հայաստանի մանուկներ հիմնադրամի օրինակով օրինակելի գիւղեր ստեղծելու ծրագրին կրնան
լծուիլ նաեւ այլ մեծ հիմնադրամներ, գործելով Հայաստանի ու Արցախի տարբեր շրջաններու
մէջ։ 

Դեպետի պարագային, հիմնադրամի պատասխանտուներէն Կորիւն Խաչատրեան կը վստահեցնէ, որ
զարգացման ծրագրին մէջ պիտի ներգրաւուին նաեւ հարեւան գիւղերը, որոնց գիւղապետներն
ալ ներկայ էին բացման հանդիսութեան։ Բնական պարտադրանք մըն է ատիկա։ Գիւղը մնացեալ
շրջաններէն կղզիացած, առանձնացած տեղ մը չէ։ Հարեւան գիւղերու հետ կենդանի կապեր
կան, պիտի աւելնան, մանաւանդ երբ բարձր մակարդակով դպրոց պիտի կառուցուի, որուն
բարիքներէն միւս գիւղերու երեխաները չեն կրնար չօգտուիլ։ Հարեւան Դսեղի մէջ արդէն
կը մշակուի առողջապահական արդիական կեդրոնի մը ծրագիրը՝ ամբողջ շրջանի համար,
գիւղերը իրարու եւ շրջանի կեդրոններուն կապելու հաղորդակցութեան միջոցներ պիտի
գործեն։ 

Սիվիլնեթի խումբը դիմաւորեց Լիբանան ծնած, Եւրոպա ապրած ու ուսանած Պետօ
Տեմիրճեանը, որուն հետ մեր խումբը շրջեցաւ Դեպետի թաղերը, աչքով տեսաւ իրականացած
աշխատանքները, լսեց նոր ծրագիրներու մասին։ Օրուան վերջաւորութեան, առիթ ունեցայ
առանձին խօսելու Պետոյին հետ։ Յոգնած ու սպառած էր, սակայն իր պարզագոյն բառերով,
զաւակին՝ փոքրիկ Շանթ Ռուբէնին մազերը շոյելով, ինծի փոխանցեց ամբողջական
բաւարարութեամբ հայրենիքի մէջ աշխատելու զգայնութիւնը։ 

Սիվիլնեթ կը վերադառնայ Դեպետ եւ մեզ հետեւողներուն կը փոխանցէ աշխատանքներու
ընթացքը։ 

ՊԷՅՔՈԶԷՆ ԱՅՑԵԼՈՒԹԻՒՆ 

Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան, նախընթաց օր, ընդունեց
Պէյքոզի Ս. Նիկողայոս եկեղեցւոյ թաղային խորհուրդի ատենապետ Վարուժան Մաղաքեանն ու
Արէտ Չիչէքէքէրը։ Պատրիարքարանի մէջ տեղի ունեցաւ այս քաղաքավարական այցելութիւնը,
որու ընթացքին հիւրեր Նորին Ամենապատուութեան տեղեկութիւններ փոխանցեցին եկեղեցւոյ
գործունէութեան եւ ներկայ վիճակին մասին։ Նորին Ամենապատուութիւնը այս առիթով
յաջողութիւն մաղթեց թաղականներուն։ 

Չորեքշաբթի, Յուլիս 7, 2021 

ՊԱՏՐԻԱՐՔԱՐԱՆԻ ՄԷՋ ՋԵՐՄ ՀԱՒԱՔՈՅԹ 

Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան, նախընթաց երեկոյեան,
Պատրիարքարանի պարտէզին մէջ ընդունելութեամբ մը հիւրասիրեց Աթոռի «Հայ
Մենթի-Մենթոր» ծրագրի անդամները։ Այս ընդունելութեան ընթացքին երիտասարդներ
համախմբուեցան Պատրիարքարանի երդիքին ներքեւ ու մեր Հոգեւոր Պետին ձեռամբ ստացան
վկայականներ։ Հանդիպման ներկայ էին նաեւ Տ. Շիրվան Քհնյ. Միւրզեան, ծրագրի
խորհրդատու Մերի Թաքսի Տեւեճեան, համակարգող Ժպիտ Էօղէր եւ Քարոլին Իւչէր
Իչլիյիւրէք։ Քոնաժահրի համավարակի սահմանափակումներուն պատճառով ընդունելութիւնը
սահմանափակուած էր երեսուն երիտասարդ-երիտասարդուհիներով։ 

Բարի գալստեան խօսքը արտասանեց Ժպիտ Էօղէր եւ յայտնեց, թէ ինք երրորդ շրջանը կը
բոլորէ «Մենթի-Մենթոր» ծրագրէ ներս։ Իր ուրախութիւնը յայտնելով՝ մաղթեց, որ յաջորդ
շրջաններուն եւս շարունակէ այս ծրագրին նպաստել։ Յաջորդաբար, 2020-2021 տարեշրջանին
ծրագրի մասնակից երիտասարդները ստացան վկայականներ։ 

Ջերմ մթնոլորտի մը մէջ իրականացած հանդիպման ընթացքին Նորին Ամենապատուութիւնը իր
պատգամը փոխանցեց ներկաներուն եւ ուրախութիւն յայտնեց, որ երիտասարդներ
Պատրիարքարանի երդիքին ներքեւ համախմբուած են։ Այս առիթով յիշեցուց, թէ
Պատրիարքարանը բոլորին տունն է եւ յատկապէս երիտասարդներ զանազան առիթներով պէտք է
ներկայ գտնուին այստեղ ու շնչեն իրենց հոգեւոր կեդրոնին մթնոլորտը։ Պատրիարք Հայրը
սոյն ծրագիրը որակեց պտղատու եւ օրհնեալ աշխատութիւն ու մաղթեց, որ այն
շարունակական ներկայութիւն դառնայ Պատրիարքական Աթոռի հովանաւորութեամբ։ 

Նորին Ամենապատուութեան ելոյթէն յետոյ ներկաներ առիթն ունեցան իրարու հետ
զրուցելու։ Ընդունելութեան ընթացքին գեղեցիկ տեսարան էր նաեւ Պատրիարքարանի պարտէզի
մէջ գտնուող Կոմիտաս Վարդապետի արձանին մօտ երիտասարդներէն Երազ Չաղլաեանէ լսել Մեծ
Վարդապետի յօրինումներէն նմոյշներ։ 

Ընդունելութեան աւարտին երիտասարդներ տպաւորուած հրաժեշտ առին եւ իրենց
ուրախութիւնը յայտնեցին, որ Պատրիարք Հօր հետ մօտէն զրուցած, նաեւ իր քաջալերական
արտայայտութիւնները անձամբ լսած էին։ 

Չորեքշաբթի, Յուլիս 7, 2021 

ՄԽԻԹԱՐԵԱՆԻ ՄԷՋ ՇՐՋԱՆԱՒԱՐՏԻՑ ՀԱՆԴԷՍ 

Բանկալթըի Մխիթարեան վարժարանի ընթացաւարտ աշակերտներուն հանդէսը տեղի ունեցաւ,
նախընթաց հինգշաբթի իրիկուն, դարաւոր կրթօճախի պարտէզին մէջ, միշտ յարգելով
համաճարակի պարտադրած նախազգուշական միջոցառումները: Այս տարի վարժարանը կու տար իր
հիմնադրութեան 196-ամեակի երեսունինն պատուաբեր շրջանաւարտները: Հանդէսին ներկայ
էին Տ. Արամ Արք. Աթէշեան, Հ. Յակովբոս Ծ. Վրդ. Չօփուրեան, Հ. Վարդան Ծ. Վրդ.
Գազանճեան, ատենապետ Արման Գամառի գլխաւորութեամբ՝ վարժարանի մատակարար մարմնի
անդամ եւ անդամուհիները, վարժարանի տնօրէնութիւնները, ուսուցչաց կազմը, ծնողաց
միութիւնը եւ ծնողներ: 

Օրուան խօսնակներն էին աւարտական դասարանէն շնորհալի մանկամարդուհի մը՝ Լիա Պերին
եւ շնորհալի երիտասարդ մը՝ Էմիլ Սաման: Հանդէսի բացման առթիւ խօսնակները նախ ամպիոն
հրաւիրեցին Հ. Յակովբոս Ծ. Վրդ. Չօփուրեանը: Հայր Յակովբոս իր խօսքերուն սկսաւ նախ
արտայայտելով իր խոր կսկիծը, զոր կը զգայ նորոգ հանգուցեալ, Մխիթարեան սան՝ Եդուարդ
Գովանի դառն կորուստին առթիւ: Թուելով Եդուարդ Գովանի որպէս ելմտագէտ-հաշուապահ,
կրթական ու գրչի մշակ, բառարանագէտ եւ հանրային գործիչ ազգին բերած անգին
ծառայութիւնները, յիշելով նաեւ որպէս բազմաթիւ արժանիքներու տէր գլխագիր մարդ
հանգուցեալին բարի ու պարկեշտ նկարագիրը, յարգանքով խոնարհեցաւ անոր խնկելի
յիշատակին ու բեղուն վաստակին առջեւ: Վարդապետը սրտանց աղօթեց, որ մեր կեանքի Տէրն
ու Փրկիչը իր անխառն ուրախութեան եւ յաւիտենական կեանքին արժանացնէ հանգուցեալը եւ
Ս. Հոգւոյն մխիթարութիւնը շնորհէ ընտանեկան բոլոր պարագաներուն: Յետոյ վարդապետը
ըրաւ տղոց ուղղեալ իր սրտի խօսքը: Բարձր գնահատելով Մխիթարեան յարկին տակ տղոց
ջամբուած ուսման մակարդակը եւ փոխանցուած մշակութային ժառանգութիւնը, Հ. Յակովբոս
Վարդապետը տղոց պատգամեց տէր կանգնիլ այդ անգին արժէքներուն: Վարդապետը
մասնաւորապէս ընդգծեց, թէ համալսարանական ուսումը մարդուս կեանքին մէջ կարեւոր
հանգրուան մը ըլլալով հանդերձ, ատկէ ա՛լ աւելի կարեւոր են անհատական նկարագիրը,
խելացիութիւնը, ճարպիկութիւնը եւ կարողութիւնները, որոնք նպաստաւոր դռներ կը բանան
երիտասարդներուն առջեւ: Եւ վերջապէս ան տղոց ուղղեց իր բարեմաղթանքները, Աստուծմէ
հայցելով, որ անոնց կեանքը միշտ խինդով լեցուի եւ անոնց բոլոր նախաձեռնութիւնները
պսակուին պատուաբեր յաջողութեամբ: 

Հ. Յակովբոս Ծ. Վրդ. Չօփուրեանի բարեմաղթութիւններուն յաջորդեց ընթացաւարտ
դասարանէն երկու խոստմնալից աշակերտներու ելոյթները: Յանուն աւարտական դասարանի՝
Նորա Գալուստեան եւ Ռուտի Թեմիզէլ արտայայտեցին իրենց զգացումները: Անոնք իրենց
երախտագիտական զգացումները յղեցին վարժարանի զոյգ վարդապետներուն՝ Մագ. Հ. Սարգիս
Ծ. Վրդ. Էրմէնի, Հ. Յակովբոս Ծ. Վրդ. Չօփուրեանի, տնօրէնութեան եւ ուսուցչաց
կազմին, որոնք միշտ զիրենք քաջալերած էին, որպէսզի հասնին ամենալաւին ու
կատարեալին: Տղաքը մասնաւորաբար շեշտեցին, թէ որպէս աւարտական դասարանի աշակերտներ
մեծ պատիւ կը զգան մխիթարեանցի կոչուելէ եւ իրենց համար հպարտութեան մեծ պատճառ մըն
է այսպիսի դարաւոր կրթօճախի մը մասնիկը ըլլալն ու այսպիսի արժէքաւոր կրթական
մշակներու ձեռնասունները դառնալը: Նաեւ ներկաները վստահեցուցին, թէ իրենց կատարած
ամէն գործի վրայ միշտ պիտի դնեն մխիթարեանցիի դրոշմը եւ ամէնուրեք լաւագոյնս պիտի
ներկայացնեն այս կրթական հաստատութիւնը: 

Տղոց ելոյթներուն յաջորդեց Մխիթարեանի լիսէի բաժնի տնօրէնուհի Եւա Օրագեանի
ուղերձը: Ան շրջանաւարտներուն յղեց երջանկութեան, առողջութեան եւ յաջողութեան իր
սրտագին մաղթանքները, յոյս յայտնելով, թէ անոնք միշտ պիտի ըլլան տիպար
մխիթարեանցիներ: Նաեւ արտայայտեց իր խորին համոզումը այն մասին, թէ
շրջանաւարտներուն բոլորն ալ զատ զատ շատ յաջող եւ երջանիկ պիտի ըլլան իրենց ընտրած
ուղիին մէջ, քանի որ անոնք միմիայն ջանասէր եւ կարգապահ աշակերտներ չէին, անոնք այս
առաքինութիւններուն քով իրենց մէջ լիուլի խտացուցած էին նաեւ սէրն ու յարգանքը: 

Յետոյ ներկայ հոգեւորականներու, վարժարանի վարիչներու եւ ուսուցիչներու ձեռամբ
աշակերտներուն յանձնուեցան վարժարանի խորհրդանշական վկայականները: Յատուկ
նուէրներով վարձատրուեցան նաեւ յաջողագոյն աշակերտները՝ Նորա Գալուստեան, Ռուտի
Թեմիզէլ եւ Լիա Պերին: Նորա Գալուստեան թուաբանութեան եւ գիտութեան դասերու մէջ իր
ցուցաբերած բացառիկ յաջողութեամբ արժանացաւ նաեւ Բարսեղ Սարայլը ոսկեդրամին: Յանուն
Մխիթարեան սանուց միութեան՝ Արսէն Գովան եւ Վարդան Պալմումճեան եւս շրջանաւարտ
աշակերտներուն համար պատրաստած էին իմաստալից նուէրներ՝ վրան աշակերտին անունը
փորագրուած ինքնահոս գրիչներ: Անխտիր բոլոր աշակերտները ողջունուեցան
ծափողջոյններով: 

Յետոյ բարձրախօսը յանձնուեցաւ Հ. Վարդան Ծ. Վրդ. Գազանճեանի, որ ներկաներուն
փոխանցեց Թուրքիոյ Կաթողիկէ հայոց վիճակաւոր Տ. Լեւոն Արք. Զեքիեանի պատգամը:
Զեքիեան Գերապայծառ, որ Զմմառի մէջ Ս. Սինոդի ժողովներուն մասնակցելու պատճառաւ
ակամայ կը բացակայէր այս գեղեցիկ հանդէսէն, տղոց կը յղէր իր շնորհաւորութիւններն ու
բարեմաղթութիւնները: Հազար փառք տալով Բարձրեալին, որ այս տարի եւս զիրենք արժանի
դարձուցած էր բոլորելու ուսումնական յաջող տարեշրջան մը իր ատոք հունձքով, Զեքիեան
Գերապայծառ կը շնորհաւորէր վարժարանի բոլոր արժէքաւոր, նուիրեալ, փութաջան
աշխատակիցները վարժարանի կարիքներուն բոլոր հարթակներուն վրայ՝ ուսումնականէն եւ
կրթականէն մինչեւ մարզականը, տնտեսականը եւ կենցաղայինի եւ առօրեայի բոլոր
սպասարկութիւնները: Յիշեցնելով, թէ դպրոցը կը մնայ որպէս հիմնական դարբնոցը նոր
սերունդներուն, Գերապայծառը կ՚ընդգծէր, թէ Մխիթարեան վարժարանին ամենակարեւոր
առաքելութիւններէն մէկն ալ մեր մայրենիին, Մեծասքանչին պահպանումն ու աւանդումն է:

Շրջանաւարտներուն եւ ներկաներուն ուղղեալ իր սրտի խօսքը ըրաւ նաեւ Տ. Արամ Արք.
Աթէշեան, որ իր խօսակցութեան սկսաւ մէջբերելով հոգելոյս Տ. Եղիշէ Պատրիարք
Տէրտէրեանի մէկ խօսքը. «Անխելք աշակերտ չկայ, անխելք ուսուցիչ կայ»: Կատակելով
«Մխիթարեանի ուսուցիչները այս խօսքը իրենց վրայ չառնեն» ըսաւ Սրբազան Հայրը եւ
մասնաւորաբար շեշտեց տղուն միտքը, հոգին եւ անհատականութիւնը մշակելու
կարեւորութիւնը: Սրբազան Հայրը եւս շնորհաւորեց Մխիթարեանի այս առատ հունձքը եւ
տղոց յորդորեց յետագային անպայման ծառայել համայնքին: 

Եւ տղոց ոգեւորութիւնը հասաւ իր գագաթնակէտին, երբ ընթացաւարտ տղաքը միասնաբար
կտրեցին իրենց շրջանաւարտութեան կարկանդակը: 

Այս անմոռանալի երեկոյթին աշակերտները եւ ուսուցիչները պատուասիրուեցան ընթրիքով:
Անոնք նկարուեցան եւ զուարճացան Արման Ծատուրի հաճելի երաժշտութեան ներքեւ: 

Այսպէս՝ 1 յուլիս 2021, հինգշաբթի իրիկուն Բանկալթըի Մխիթարեան վարժարանը տուաւ իր
196-րդ տարեշրջանի ընթացաւարտները՝ բոլորն ալ իրարմէ անուշիկ երիտասարդներ, որոնք
անտարակոյս իրենց նուաճումներով ապագային պատիւ պիտի բերեն իրենց վարժարանին ու
ազգին եւ որոնց տեղը անփոխարինելի ու անմոռանալի պիտի մնայ Մխիթարեանի պատմութեան
մէջ: 

Չորեքշաբթի, Յուլիս 7, 2021 

ԳՈՒԶԿՈՒՆՃՈՒՔԻ ԹԱՂԱՅԻՆ ԽՈՐՀՈՒՐԴԸ ՀԵՏԵՒՈՂԱԿԱՆՕՐԷՆ ԿԸ ՎԵՐԱՆՈՐՈԳԷ ԵԿԵՂԵՑԱՊԱՏԿԱՆ
ԿԱԼՈՒԱԾՆԵՐԸ 

Գուզկունճուքի Ս. Գրիգոր Լուսաւորիչ եկեղեցւոյ թաղային խորհուրդը հետեւողական
աշխատանք կը տանի եկեղեցապատկան կալուածներու արժեւորման ուղղութեամբ։ Կալուածներու
արժեւորումը թէեւ որոշ հեռանկարներ կը խոստանայ, սակայն այդ ակնկալութիւնները
արդարացնելու նախապայմանն է յիշեալ կալուածները խնամել, վերանորոգել եւ բարւոք
վիճակի բերել։ Սա անհրաժեշտ է հրապարակի պայմաններով վարձակալութեան գործարքներու
իրականացման համար։ 

Թաղային խորհուրդի ատենապետ Եդուարդ Այվազեան եւ իր գործակից ընկերները միջոցէ մը ի
վեր արդէն եկեղեցապատկան երկու առանձնատան ի հիմանէ վերանորոգման աշխատանքները
կ՚իրականացնէին։ Մասնագիտական առումով ծրագրի պատասխանատուութիւնը ստանձնած է Գէորգ
Էօզգարակէօզ։ Այժմ այդ նախագծերուն վրայ կու գայ աւելնալ եւս մէկը։ Այսպէս, թաղային
խորհուրդը ձեռնարկած է թաղի երբեմնի Լուսաւորիչեան վարժարանի շէնքի
վերանորոգութեան։ Թաղային խորհուրդի հովանաւորութեան ներքեւ 1870 թուականին
ստեղծուած այս կրթօճախը մինչեւ 1950-ական թուականներ շարունակած էր իր
դաստիարակչական առաքելութիւնը՝ մինչեւ որ աշակերտութեան թիւը իջած էր մինչեւ 18-ի։
Այդ թուականէն ի վեր, տասնամեակներ շարունակ բարձիթողի վիճակի մնացած նախկին դպրոցի
շէնքին համար թաղային խորհուրդը այժմ շարժման անցած է։ Արդարեւ, պատկան
իշխանութիւններէն վերանորոգութեան համար անհրաժեշտ թոյլտուութիւններն ալ ապահովուած
են եւ երէկուան դրութեամբ երբեմնի դպրոցի շէնքի բարեկարգման աշխատանքները սկիզբ
առած են։ 

Ատենապետ Եդուարդ Այվազեան այս առթիւ տեղեկացուց, որ շինարարութեան աշխատանքներու
աւարտին սա պիտի վերածուի սքանչելի ապարանքի մը։ Ըստ ծրագրին, երկյարկանի շէնքը 340
քառակուսի մեթր օգտագործելի մակերես պիտի ունենայ։ Բաց աստի, 200 քառակուսի մեթր
տարածքով պարտէզ մըն ալ պիտի ունենայ ապարանքը։ Պարտէզին կեդրոնը կը գտնուի նաեւ
արիշ (քամերիէ) մը։ 

Թաղային խորհուրդը եւ շինարարները բոլոր միջոցները ձեռք առած են, որպէսզի
սիսթեմաթիկ աշխատանքով մը, նուազագոյն ժամկէտներու մէջ տեղաւորուելով աշխատանքը
հասնի իր աւարտին։ Ուստի, այժմու կանխատեսումներով, շինարարութիւնը մինչեւ տարեվերջ
ի կատար կրնայ ածուիլ։ 

Գուզկունճուքի թաղային խորհուրդը հետամուտ է եկեղեցապատկան կալուածները արժեւորելու
եւ սեփական կարիքներու դիմագրաւումէն վերջ՝ մնացեալ հասոյթը տրամադրելու համայնքի
կրթական կարիքներու դիմագրաւման։ Ատենապետ Եդուարդ Այվազեան համոզուած է, որ մեր
եկեղեցիներուն ընթացիկ ծախսերուն համար աստղաբաշխային գումարներ անհրաժեշտ չեն,
ուստի, անոնք իրենց կալուածներուն հասոյթը կրնան ներդնել մեր դպրոցներուն համար,
ինչ որ կրնայ հանգստութիւն բերել մեր կրթական համակարգին։ Եդուարդ Այվազեան կը նշէ,
որ ներկայիս լուրջ միջոցներ կը տնօրինեն մեր այն թաղային խորհուրդները, որոնց
հովանիին ներքեւ դպրոց գոյութիւն չունի։ Ուստի, անոնց միջոցները պէտք է աւելցուին
մեր դպրոցներու պիւտճէներու դիմագրաւման համար շարժման անցուած պաշարներուն վրայ։ 

Միւս կողմէ, թաղային խորհուրդի ջանքերով վերջերս ամբողջութեամբ նորոգուած են նաեւ
Գուզկունճուքի Ս. Գրիգոր Լուսաւորիչ եկեղեցւոյ ատեանի նստարանները, որոնք դարձած
էին անգործածելի։ 

Երեքշաբթի, Յուլիս 6, 2021 

ԳՈՒՄԳԱԲՈՒԻ ՄԷՋ ՀԻՒՐԵՐ 

Երէկ, Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան ընդունեց Ասորի
կաթոլիկ եկեղեցւոյ Պատրիարքական փոխանորդ Մոնս. Օրհան Քհնյ. Չանլըն եւ Ասորի
կաթոլիկ եկեղեցւոյ վարչութեան ատենապետ Զեքի Պասաթեմիրը։ Պատրիարքարանի մէջ տեղի
ունեցաւ հանդիպումը, որուն ներկայ եղան նաեւ դիւանապետ Տ. Թաթուլ Ծ. Վրդ. Անուշեան
եւ Պատրիարքական փոխանորդ Տ. Գրիգոր Ա. Քհնյ. Տամատեան։ 

Սոյն քաղաքավարական այցելութեան ընթացքին հիւրերը իրենց համակրանքը յայտեցին մեր
Հոգեւոր Պետին։ Անոնք նախ այցելեցին Ս. Աստուածածին Աթոռանիստ Մայր եկեղեցի, ուր
իրենց ուխտի աղօթքը կատարեցին։ Ապա բարձրացան Պատրիարքարանի ընդունարանը, ուր
հանդիպում մը ունեցան Պատրիարք Հօր հետ։ Մտերմիկ զրոյցի ընթացքին օրակարգի եկաւ
Պոլսոյ մէջ Հայ եւ Ասորի կաթոլիկ եկեղեցիներու յարաբերութիւնը ու երկու հոգեւոր
առաջնորդներ իրենց համայքներուն եւ եկեղեցական կեանքին մասին արտայայտուեցան։
Հիւրերը յայտնեցին նաեւ թէ, իրենց հոգեւոր կեդրոնին մէջ Պատրիարք Հայրը
հիւրընկալելը մեծ պատիւ պիտի ըլլայ։ 

Իր կարգին, Պատրիարք Հայրը շնորհակալութիւն յայտնեց այցելութեան եւ սիրալիր
արտայայտութիւններուն համար։ Նորին Ամենապատուութիւնը ըսաւ, թէ առաջին առիթով
անպայման պիտի այցելէ Ասորի կաթոլիկ եկեղեցւոյ հոգեւոր կեդրոնը։ 

Երեքշաբթի, Յուլիս 6, 2021 

ԱՌԱՔԵԼՈՑ ՅԻՇԱՏԱԿՈՒԹԻՒՆԸ ՈԳԵՒՈՐԵՑ ԳՆԱԼԸ ԿՂԶԻՆ 

Երէկ, Գնալը կղզիի Ս. Գրիգոր Լուսաւորիչ եկեղեցւոյ մէջ արարողութիւններուն
հանդիսապետեց եւ Ս. Պատարագը մատոյց կղզեաց հոգեւոր Հովիւ Տ. Յարութիւն Աբեղայ
Տամատեան։ Համավարակի սահմանափակումներէն յետոյ առաջին կիրակին էր, որ ժողովուրդը
եւս մեծ ոգեւորութեամբ փութաց եկեղեցի։ Արարողութեան ներկայ էին՝ Ռոպէր Սրկ.
Քիւչիւքաքպուլութեան, Եղիա Սրկ. Չալըշըրեան, Գէորգ Սրկ. Ներկիզեան, Ալէն Տիրան Սրկ.
Ներկիզեան, Արթուն Սրկ. Թեքիրօղլու, Սայաթ Սրկ. Չընարեան, դպիրներ եւ
հաւատացեալներ։ Արարողութեանց երգեցողութիւնները կատարուեցան Ս. Ներսէսեան դպրաց
դասու կողմէ՝ առաջնորդութեամբ Արթուն Սրկ. Թեքիրօղլուի եւ երգեհոնահարութեամբ
Սիրուն Սիրունեանի։ Ուրախացուցիչ տեսարան էր, նաեւ համավարակի կանոններուն ուշադիր
հաւատացեալներուն ներկայութիւնը։ 

Նախքան Տէրունական աղօթքը, պատարագիչ հայր սուրբը քարոզեց «Հաւատամք ի մի Աստուած,
ընդհանրական եւ առաքելական սուրբ եկեղեցի» բնաբանով։ Հայր սուրբը յատուկ ձեւով
յիշեցուց, թէ եկեղեցւոյ առաքելական ստորոգելին կու գայ Քրիստոսի առաքեալներէն եւ
առաքեալները այն աշակերտներն են, որոնք Քրիստոսէ կանչուած եւ ապա իր կողմէ աշխարհ
ուղարկուած էին Աւետարանը քարոզելու։ Առաքեալ բառի նշանակութեան անդրադառնալէ
յետոյ՝ յայտնեց, թէ հաւաքական առաքելութիւնները յաջողութեամբ պսակելու համար նախ
անհատական առաքելութիւնները պէտք է յաջողին։ Հաւատացեալներ պէտք է իւրացնեն իրենց
առաքելութիւնը եւ այդ առաքելութիւնը աճեցնելու համար իտէալներ ունենան, ապա իրենց
անհատական կարողութիւնները ի սպաս դնեն հասարակութեան։ Իբր այդ, ժողովուրդը
հրաւիրեց նորոգուելու իրենց արժէքներուն մէջ ու դառնալու հաւատոյ արժէքներու
առաքեալներ։ 

Արարողութեան ընթացքին բազմաթիւ հաւատացեալներ հաղորդուեցան, իսկ հայր սուրբի
վերջին օրհնութեամբ Ս. Պատարագը իր աւարտին հասաւ։ 

Երկուշաբթի, Յուլիս 5, 2021 

ԵԴՈՒԱՐԴ ԳՈՎԱՆԻ ՓԱՌԱՇՈՒՔ ՅՈՒՂԱՐԿԱՒՈՐՈՒԹԻՒՆԸ՝ ԳՈՒՄԳԱԲՈՒԻ ԱԹՈՌԱՆԻՍՏ ՄԱՅՐ ԵԿԵՂԵՑՒՈՅ
ՄԷՋ 

Գումգաբուի Ս. Աստուածածին Աթոռանիստ Մայր եկեղեցին երէկ կէսօրուան ժամերուն
համախմբեց հոծ թիւով յուղարկաւորներ, որոնք փութացած էին իրենց վերջին յարգանքը
մատուցելու նորոգ հանգուցեալ ելմտագէտ եւ համայնքային գործիչ Եդուարդ Գովանի
նկատմամբ։ Վերջին օրերուն Եդուարդ Գովանի կորուստը մեծ ցաւ յառաջացուց համայնքային
կեանքէն ներս՝ հաշուի առնելով, որ ան երկար տասնամեակներ անսակարկ նուիրումով
ծառայութիւն եւ լուրջ ներդրում բերած էր թրքահայ կեանքին։ Տասնամեակներու իր
վաստակի լոյսին տակ, Պատրիարքական Աթոռի տնօրինութեամբ Եդուարդ Գովան յաւերժութեան
ճամբուեցաւ ազգային յուղարկաւորութեան կարգով։ 

Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան նախագահեց արարողութեան,
որ հայրաբար մխիթարեց սգաւոր Գովան ընտանիքի անդամները։ Լուսաշող տաճարին կեդրոնը,
մահաբեմին վրայ զետեղուած էր հանգուցեալին դագաղը, որու շուրջ շարուած էին
կերոնակիրներ։ Արարողութեան հանդիսապետեց Կրօնական ժողովի ատենապետ, Պատրիարքական
Աթոռի լուսարարապետ ու դիւանապետ Տ. Թաթուլ Ծ. Վրդ. Անուշեան, որու կողքին էին
հոգեւոր հայրեր։ 

Յուզումնախառն մթնոլորտի մէջ բոլոր յուղարկաւորները աղօթեցին լուսահոգի Եդուարդ
Գովանի յաւիտենական նենջի հանգստութեան համար եւ խորազգած վշտակցութիւններ
յայտնեցին հարազատներուն։ 

Յուղարկաւորութենէն վերջ հանգուցեալին մարմինը ամփոփուեցաւ Պալըքլըի գերեզմանատան
շիրիմին մէջ։ 

Այս տխուր առթիւ անգամ մը եւս ցաւակցութիւն կը յայտնենք հանգուցեալի այրիին՝
Երջանիկ Գովանի, որդւոյն՝ մեր սիրելի բարեկամ Գարուն-Մելինէ Գովան ամոլին եւ համայն
ընտանիքին։ 

Շաբաթ, Յուլիս 3, 2021 

ՄԻՇՏ ՍՈՒՐ ԵՐԿԸՆՏՐԱՆՔՆԵՐ 

Երէկ երեկոյեան, Ֆէրիգիւղի «Շիրինօղլու» սրահին մէջ տեղի ունեցաւ համայնքային
կարեւոր խորհրդակցութիւն մը, որու ընթացքին օրակարգի վրայ եկան այն հրատապ հարցերը,
որոնք ներկայիս պոլսահայ կրթական համակարգի օրակարգը կը զբաղեցնեն։ Ինչպէս հաղորդած
էինք, ժողովին մասնակցեցան ատենապետները կամ ներկայացուցիչները մեր այն մատակարար
մարմիններուն, որոնք կը հովանաւորեն վարժարան մը։ Նախատեսուած ձեւաչափէն դուրս,
խորհրդակցութեան նախագահեց Թուրքիոյ Հայոց Պատրիարք Ամեն. Տ. Սահակ Ս. Արք.
Մաշալեան, որու կողքին էր Պատրիարքական փոխանորդ Տ. Գրիգոր Ա. Քհնյ. Տամատեան։
Ամեն. Ս. Պատրիարք Հօր փափաքին ընդառաջ, նիստին մասնակցութիւն բերաւ նաեւ Սուրբ
Փրկիչ Ազգային հիւանդանոցի հոգաբարձութեան ատենապետ Պետրոս Շիրինօղլու, որ ի
պաշտօնէ կը գլխաւորէ նաեւ Թրքահայ վաքըֆներու միութիւնը (ԹՎՄ-ERVAB)։ Այս ժողովէն
առաջ նախատեսուած էր Պատրիարքարանի եւ Սուրբ Փրկիչ Ազգային հիւանդանոցի կողմէ միայն
ներկայացուցիչներու մասնակցութիւնը։ Բայց եւ այնպէս, հաշուի առնելով խնդիրներու
հրատապ բնոյթը՝ Ամեն. Ս. Պատրիարք Հայրը որոշած էր նախագահել երէկուան
խորհրդաժողովին եւ յարմար դատած էր նաեւ՝ Պետրոս Շիրինօղլուի մասնակցութիւնը։ 

Ժողովի ընթացքին Ամեն. Ս. Պատրիարք Հայրը խօսեցաւ ներածական մը, որու լոյսին տակ
ծաւալուեցան քննարկումներ եւ բազմաթիւ ատենապետներ հանդէս եկան թեր ու դէմ
կարծիքներով։ Նորին Ամենապատուութիւնը ժողովականներու տրամադրութեան տակ դրաւ նաեւ
Պատրիարքական Աթոռին կողմէ պատրաստուած առաջարկ-նախագիծ մը, որ հիմնական
սկզբունքներու շարադրանք մը կը համարուէր մեր կրթական կեանքի հիմնախնդիրներուն
առընչութեամբ։ Առկայ նիւթական անելի լոյսին տակ՝ միշտ շեշտուեցաւ, որ շուրջ 3 հազար
աշակերտութեան համար այսքան բարձր թիւով վարժարաններու ցանցի մը գոյութիւնը աւելի
է։ Համայնքային վարիչները շեշտեցին նաեւ, որ մեր դպրոցները այլ բազում հասարակաց
խնդիրներ ալ ունին՝ պիւտճէի բացերուն առընթեր։ 

Երէկուան խորհրդակցութեան լոյսին տակ Պատրիարքարանի կողմէ ալ հրապարակուեցաւ
հաղորդագրութիւն մը, որու մէջ ընդգծուեցան Նորին Ամենապատուութեան ելոյթի կարգ մը
առանցքները։ 

Ամեն. Ս. Պատրիարք Հայրը յիշեցուց համայնքային վարժարաններու դէմ յանդիման մնացած
հարցերու մասին կատարելի քննարկումներուն ուղղութիւն մը տալու եւ լուծումներ
որոնելու առաջադրութեամբ միասնական աշխատանք կատարելու կարեւորութիւնը։ Այս առումով
ան ընդգծեց Պատրիարքական Աթոռոյ հովանաւորութեամբ, իր նախագահութեամբ եւ ԹՎՄ-ի
ծիրէն ներս կազմելի մասնաւոր յանձնախումբի մը անհրաժեշտութիւնը։ 

Նորին Ամենապատուութիւնը բացատրեց այդ հաւանական յանձնախումբի ձեւաւորման եւ
գործունէութեան տրամաբանութիւնը։ Ան յիշեցուց համայնքային վարիչներու արհեստավարժ
զբաղումներու ծանրութիւնը, հետեւաբար կարեւորեց անոնց մասնակցութեամբ կազմելի
ենթայանձնախումբերու գործի լծուիլը։ Այսպէս, վարժարաններու տնօրէնները պէտք է
ներգրաւուին նախատեսուած աշխատանքներուն։ Առ այդ, այս ուղղութեամբ կազմուելիք
տարբեր աշխատանքային խումբեր կրնան հետաքրքրուիլ վարժարաններու կրթական մակարդակով,
հայերէնի եւ քրիստոնէական հաւատքի դաստիարակութեամբ, գեղարուեստով եւ մարզանքով,
ինչպէս նաեւ վարժարաններու շէնքերը ֆիզիքապէս կատարելագործելու աշխատանքներով։ Այս
բոլորին մէջ յատկապէս շեշտուեցան նաեւ նիւթական հարցերու ազդեցութիւնը եւ անոնց դէմ
միջոցներ գտնելու ճանապարհները։ 

Ի շարունակութիւն Ամեն. Ս. Պատրիարք Հայրը անդրադարձաւ կրթական համակարգի
դիմագրաւած խնդիրներուն համայնքային կեանքին վրայ գործած ազդեցութեան։ Թէեւ, ըստ
երեւոյթին, վարժարաններու հիմնական խնդիրը նիւթական ըլլալ կը թուի, բայց եւ այնպէս,
գոյութիւն ունին տարաբնոյթ հարցեր. ինչպէս՝ ուսուցիչներու վերապատրաստութիւն,
հայերէնով արտայայտուելու դժուարութիւններ եւ այլն։ Ան շեշտեց, որ վարժարաններու
վերաբերեալ հարցերը նաեւ սանուց միութիւններէ, դպրաց դասերէ եւ զանազան համայնքային
կառոյցներէ ներս դուռ կը բանան ժխտական երեւոյթներու։ 

Նորին Ամենապատուութիւնը յիշեցուց, որ վարժարաններու մատակարար մարմիններու
անդամները ներկայիս պատասխանատուներն են իրենց տնօրինութեան վստահուած վաքըֆներուն,
հետեւաբար պէտք չէ խուսափին պատասխանատուութենէ եւ գործնական քայլեր պէտք է առնեն ի
նպաստ մեր համայնքին։ Ակնարկելով առկախեալ ընտրութիւններու խնդրին, Ամեն. Ս.
Պատրիարք Հայրը յայտնեց, որ համայնքի այժմու աշխարհական վարիչները թէեւ հին են,
սակայն ոչ հինցած։ Ուստի, փորձառութեան գործօնը կրնայ լուծման խթանի մը վերածուիլ
կամք դրսեւորելու պարագային։ 

Քննարկումներու տեւողութեան համայնքային վարիչները կանգ առին արդիւնաւէտութեան
հարցերու վրայ։ Ընդգծուեցաւ, որ հարցերը սահմանափակուած չեն մի միայն կարգ մը
կարիքաւոր կառոյցներու համար՝ մեր ունեւոր կառոյցներէն գումարներ ճարելով։ Ատենապետ
Պետրոս Շիրինօղլու շեշտեց, որ տնտեսական հաւասարակշռութիւնները հետզհետէ կը
բարդանան։ Գնաճը գործնականօրէն հասած է 40 տոկոսի։ Իսկ մեր համայնքային
կալուածներու հասոյթները լաւագոյն պարագային 15 տոկոսով կրնան բարձրանալ։ Ճար մը
պէտք է գտնել այդ տարբերութիւնը հաւասարակշռելու համար։ 

Որոշուեցաւ, որ դպրոց հովանաւորող մատակարար մարմիններու ատենապետները յաջորդ
շաբթուընէ սկսեալ աշխատանքային ձեւաչափի մէջ մէկտեղուին՝ վճռական լուծումներ
գտնելու համար կրթական կեանքի խնդիրներուն։ 

Ուրբաթ, Յուլիս 2, 2021 

ԿԵԴՐՈՆԱԿԱՆԻ ՀՈՒՆՁՔԸ 

Կեդրոնական վարժարանի 2020-2021 տարեշրջանի հունձքը նախընթաց օր աւանդական հանդէսով
մը հրաժեշտ տուաւ կրթօճախին։ Դպրոցը այս տարի ունի 53 շրջանաւարտ։ Վկայականի
բաշխման հանդիսութիւնը տեղի ունեցաւ վարժարանի սրահին մէջ, ուր անոնց ուղղեալ
շնորհաւորութեան խօսքով մը հանդէս եկաւ տնօրէնուհի Սիլվա Գույումճեան։ Ներկաներու
շարքին էին Ղալաթիոյ խնամակալութեան ատենապետ Յարութիւն Էպէօղլու եւ իր գործակից
ընկերները, դպրոցի հիմնադրի ներկայացուցիչ Կարպիս Պալմումճու, կրթական մշակներ,
յարակից մարմիններու ներկայացուցիչներ, շրջանաւարտներու ընտանիքները եւ հիւրեր։ 

Հանդէսի ընթացքին ընթացաւարտներուն յանձնուեցան յուշանուէրներ։ Այս տարուայ
յաջողագոյններն էին՝ Քամի Իւլիւթաշ, Շիլա Եանար, Լուսին Պէպէք, Աքսել Քեշիքճիօղլու,
Հերոս Քարա, Սելեն Անայիս Արթուչ եւ Ճուլիանա Պուլմուշ։ 

Յայտագրի գործադրութենէն վերջ սարքուեցաւ ընդունելութիւն մը, որու ընթացքին
հատուեցաւ նաեւ շրջանաւարտներուն ի պատիւ պատրաստուած կարկանդակը։ 

Ուրբաթ, Յուլիս 2, 2021 

ՎԱՐԴԱՎԱՌԻ ՀՐԱՒԷՐ 

Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան, նախընթաց օր,
յետմիջօրէին, ընդունեց Սկիւտարի Ս. Կարապետ եկեղեցւոյ երէց Տ. Պետրոս Քհնյ.
Պուլտուքեանն ու թաղային խորհուրդի ատենապետ Նուրհան Էնկինը։ 

Պատրիարքարանի մէջ տեղի ունեցաւ քաղաքավարական այս այցելութիւնը, որու ընթացքին
հիւրերը Նորին Ամենապատուութեան ուշադրութեան յանձնեցին, թէ եկեղեցւոյ տարեկան
տօնախմբութիւնը պիտի կատարուի յառաջիկայ յուլիսի 11-ին, Պայծառակերպութեան
(Վարդավառ) տօնին։ Անոնք Պատրիարք Հօր օրհնութիւնը ստանալէ յետոյ զինք հրաւիրեցին
տօնախմբութեան նախագահելու։ Այս շրջագիծով անոնք տեղեկութիւններ փոխանցեցին նաեւ
իրենց աշխատանքներուն ու ծրագիրներուն մասին։ 

Պատրիարք Հայրը լսեց փոխանցուած տեղեկութիւնները ու ըրաւ հայրական թելադրութիւններ։
Ներկաներուն ուշադրութեան յանձնեց համավարակի առկայ մթնոլորտը, իսկ միւս կողմէ
ուրախութիւն յայտնեց, թէ այս տարի կարելի պիտի ըլլայ տօնախմբութիւնը կատարել
ժողովուրդի մասնակութեամբ։ Մեր Հոգեւոր Պետը կարողութիւն ու յաջողութիւն մաղթեց
իրենց աստուածահաճոյ եւ եկեղեցանուէր գործունէութեանց մէջ։ 

Ուրբաթ, Յուլիս 2, 2021 

ՈՂԲԱՑԵԱԼ ԷՎԱ ՍԱՆԹԱԼՈՒ ՈԳԵԿՈՉՈՒԵՑԱՒ ՄԱՀՈՒԱՆ ՔԱՌԱՍՆԻՑ ԼՐՄԱՆ ԱՌԹԻՒ 

Երէկ, Ղալաթիոյ Ս. Գրիգոր Լուսաւորիչ եկեղեցւոյ մէջ յաւարտ Ս. Պատարագի
հոգեհանգստեան պաշտօն կատարուեցաւ նորոգ հանգուցեալ Էվա Սանթալուի մահուան քառասնից
լրման առթիւ։ Ինչպէս ծանօթ է, Էվա Սանթալուի կորուստը մօտաւոր անցեալին մեծ ցաւ
ստեղծած էր համայնքային շրջանակներէն ներս։ Եկեղեցւոյ մէջ կատարուած հոգեհանգստեան
պաշտօնէն վերջ, կէսօրուան ժամերուն, հանգուցեալի Շիշլիի գերեզմանատան հողակոյտին
վրայ ալ տեղի ունեցաւ մասնաւոր ոգեկոչման արարողութիւն մը։ Այս հոգեհանգստեան
պաշտօնին ալ հանդիսապետեց Տ. Զաքար Քհնյ. Քոփարեան, որ կատարեց թարմ շիրիմի
օրհնութիւնը։ Հանգուցեալի հարազատները ամբողջ ընտանիքը եւ համայնքային շրջանակներէն
իր յիշատակը յարգող սիրելիներ հերթական անգամ համախմբուեցան անոր բարոյական
ներկայութեան շուրջ եւ իրենց խոնարհումը բերին իր ազնիւ յիշատակին առջեւ։ Էվա
Սանթալու կողակիցն էր մեր բարերարներէն Գէորգ Սանթալուի եւ քոյրը՝ նոյնպէս մեր
երախտաշատ բարերարներէն Հայկ Ասլանեանի։ 

Ուրբաթ, Յուլիս 16, 2021 

ՇԻՇԼԻ ՄԱՐԶԱԿՈՒՄԲԻ ԱՄՐԱՆ ԴԱՍԸՆԹԱՑՆԵՐԸ ՍԿՍԱԾ ԵՆ ԳՆԱԼԸ ԿՂԶԻԻ ՄԷՋ 

Շիշլի մարզակումբի ամրան դասընթացները Գնալը կղզիի մէջ կը շարունակուին ամբողջ
թափով։ Զանազան տարիքային դասաւորումներու համար նախատեսուած այս դասընթացները
ներկայիս ունին բացառիկ նշանակութիւն։ Արդարեւ, քորոնաժահրի համաճարակի շրջանին
մասնաւորապէս փոքր տարիքային դասաւորումներու տղաքը մարմնամարզի հետեւելու
հնարաւորութենէն զուրկ մնացած էին։ Ուստի, այս ամառուան դասընթացները այդ ամբողջը
թօթափելու եւ տղաքը դարձեալ մարմնամարզի վերադարձնելու տեսակէտէ ունին բացառիկ
նշանակութիւն։ 

Շիշլիի ամրան դասընթացները կ՚ընթանան փորձառու մարզիչներու հսկողութեան ներքեւ եւ
ինչպէս ամէն տարի՝ այս տարի եւս Գնալը կղզիի մէջ կը համախմբեն մեր նոր սերունդը։
Ատենապետ Ալէն Թեքպըչաքի կողմէ գլխաւորուած վարչութիւնը մեծ բծախնդրութեամբ կը
վերահսկէ աշխատանքներուն ընթացքը։ 

Հինգշաբթի, Յուլիս 15, 2021 

ՀԱՆՐԱՊԵՏՈՒԹԵԱՆ ՆԱԽԱԳԱՀ ԷՐՏՈՂԱՆ, ՆԵՐՔԻՆ ԳՈՐԾՈՑ ՆԱԽԱՐԱՐ ՍՈՅԼՈՒ ԵՒ ԻՍԹԱՆՊՈՒԼԻ
ԿՈՒՍԱԿԱԼ ԵՐԼԻՔԱՅԱ ՓՈՒԹՈՎ ԱՐՁԱԳԱՆԳԵՑԻՆ ԳԱՏԸԳԻՒՂԻ ԵԿԵՂԵՑՒՈՅ ՏՀԱՃ ԴԷՊՔԻՆ 

Գատըգիւղի Ս. Թագաւոր եկեղեցւոյ շաբաթավերջի տհաճ դէպքը երէկ պետական աւագանիի
ամենաբարձր մակարդակի վրայ հակազդեցութեան պատճառ դարձաւ։ Հանրապետութեան նախագահ
Ռեճեփ Թայյիպ Էրտողան անընդունելի անպատշաճութիւն մը որակեց այս դէպքը։ Իր խօսքով՝
այս անարգանքը կը համարուի խափանարարութիւն մը՝ մեր միասնականութեան եւ միութեան
դէմ։ Նախագահ Էրտողան երէկ նշեց, որ այս նիւթին հետամուտ պիտի ըլլան։ Նման
անպատշաճութեան մը ընդունուիլը կարելի չէ։ Էրտողան շեշտեց, որ ո՛ր կրօնին ալ
պատկանի՝ սրբավայրերու վրայ այսպիսի յարձակումները անընդունելի են։ 

Նախագահ Էրտողանի այս յայտարարութիւնները արդէն ամուր քաղաքական կամքի մը
դրսեւորման առիթ հանդիսացան այս տհաճ խնդրին դէմ՝ մինչ ԱՔ կուսակցութեան բանբեր
Էօմէր Չելիքն ալ նոյն վճռակամութեամբ արձագանգեց դէպքին եւ նոյնպէս խափանարարութիւն
որակեց կատարուածը։ 

Երէկ օրուայ ընթացքին ընկերային ցանցերու վրայ շարունակուեցաւ Գատըգիւղի եկեղեցւոյ
տհաճ դէպքի վերաբերեալ արձագանգը, մինչ զանգուածային լրատուութեան միջոցներն ալ
իրադարձութիւնները լուսաբանեցին անմիջականօրէն։ Բացի նախագահ Էրտողանէն, պետական
աւագանիէն այլ յառաջատար դէմքեր ալ հետաքրքրութիւն ցուցաբերեցին՝ մասնաւորապէս
Ներքին գործոց նախարար Սիւլէյման Սոյլու եւ Իսթանպուլի կուսակալ Ալի Երլիքայա։
Պետական աւագանիէն դէմքեր այս կապակցութեամբ շփման մէջ անցան Թուրքիոյ Հայոց
Պատրիարք Ամեն. Տ. Սահակ Ս. Արք. Մաշալեանի եւ Գատըգիւղի Ս. Թագաւոր եկեղեցւոյ
թաղային խորհուրդի ատենապետ Արման Պիւքիւճեանի հետ։ 

Առաւօտեան կանուխ ժամերէն սկսեալ, ընկերային ցանցերու մէջ տեղ գտաւ Գատըգիւղի Ս.
Թագաւոր եկեղեցւոյ դրան առջեւ պատահած անախորժ դէպքը։ Ամեն. Տ. Սահակ Ս. Արք.
Մաշալեան առաջին իսկ պահէն մօտէն հետաքրքրուեցաւ սոյն դէպքի հետ եւ յայտնեց իր
ցաւը։ 

Երէկ օրուան ընթացքին պատկան մարմիններ եւս բարձր մակարդակի վրայ անդրադարձան այս
դէպքին եւ պախարակեցին եղելութիւնը։ Այս առիթով Իսթանպուլի կուսակալ Ալի Երլիքայա
հեռախօսային կապ հաստատեց Ամեն. Տ. Սահակ Ս. Արք. Մաշալեանի հետ եւ պախարակեց
կատարուածը։ Ան յայտնեց, որ պատկան մարմինները հետամուտ եղած են դէպքին եւ երեք
անձերն ալ ձերբակալուած են։ Կուսակալը ըսաւ. «Ձեր զգայնութիւնները մեր բոլորին
զգայնութիւններն են»։ Իր կարգին Պատրիարք Հայրն ալ յայտնեց, թէ դէպքը վիրաւորիչ է
եւ այս առումով շնորհակալութիւն յայտնեց պատկան մարմիններու ցուցաբերած
հետաքրքրութեան համար։ 

Միւս կողմէ, Ներքին գործոց նախարար Սիւլէյման Սոյլու եւ կուսակալ Ալի Երլիքայա
հեռախօսային կապ հաստատեցին Ս. Թագաւոր եկեղեցւոյ թաղային խորհուրդի ատենապետ Արման
Պիւքիւճեանի հետ եւ կատարուածը անընդունելի որակելով իրենց ցաւը յայտնեցին։ Բաց
աստի, Գատըգիւղի քաղաքապետ Շերտիլ Տարա Օտապաշըն եւս կապ հաստատեց Գատըգիւղի
թաղային խորհուրդի փոխ-ատենապետ Կարօ Պալեանի հետ եւ ինք եւս պախարակեց աղօթավայրի
դէմ գործուած այս դէպքը։ 

Երեքշաբթի, Յուլիս 13, 2021 

ՇՔԵՂ ԸՆԴՈՒՆԵԼՈՒԹԻՒՆ ՖՐԱՆՍԱԿԱՆ ՊԱԼԱՏԻՆ ՄԷՋ 

Յուլիսի 14-ի՝ Ֆրանսայի ազգային տօնին առթիւ երէկ երեկոյեան պաշտօնական
ընդունելութիւն մը տեղի ունեցաւ քաղաքիս Ֆրանսական պալատին մէջ, Պէյօղլու։ Անգարայի
մօտ Ֆրանսայի դեսպան Էրվէ Մակրօ եւ Իսթանպուլի մօտ Ֆրանսայի աւագ հիւպատոս Օլիվիէ
Կովէնի տանտիրութեամբ կազմակերպուեցաւ այս բացօթեայ հաւաքոյթը։ Ֆրանսական պալատի
շքեղ պարտէզներուն մէջ նախ նուագուեցան Թուրքիոյ եւ Ֆրանսայի քայլերգները, աւելի
վերջ ալ ողջոյնի խօսքերով հանդէս եկան աւագ հիւպատոսն ու դեսպանը։ 

Երէկուան պաշտօնական ընդունելութեան մասնակցեցաւ Թուրքիոյ Հայոց Պատրիարք Ամեն. Տ.
Սահակ Ս. Արք. Մաշալեան, որ դեսպան Էրվէ Մակրոնին եւ աւագ հիւպատոս Օլիվիէ Կովէնին
շնորհաւորութիւններ յղեց Ֆրանսայի ազգային տօնին առթիւ։ Ընդունելութեան հրաւիրուած
էր նաեւ Կաթողիկէ հայոց վիճակաւոր Տ. Լեւոն Արք. Զեքիեան։ Ամեն. Ս. Պատրիարք Հօր
ուղեկցեցաւ Տ. Շիրվան Քհնյ. Միւրզեան։ 

Բացի փոքրամասնութիւններու հոգեւոր առաջնորդներէն, այս ընդունելութեան ներկայ
գտնուեցան բարձրաստիճան դիւանակալներ, քաղաքիս մէջ հաւատարմագրուած դիւանագէտներ,
քաղաքական գործիչներ, մտաւորականներ, արուեստագէտներ, հասարակական գործիչներ,
զանգուածային լրատուութեան աշխարհէն դէմքեր, գործարարներ եւ այլ հիւրեր։ 

Երեքշաբթի, Յուլիս 13, 2021 

ԱՒԱՆԴՈՒԹԻՒՆՆԵՐՈՒ ԹԱՏԵՐԱԲԵՄԸ 

Վարդավառ էր երէկ, Հայ Առաքելական Եկեղեցին նշեց Պայծառակերպութեան տօնը։ Աւանդական
տօնակատարութիւններ տեղի ունեցան մեր եկեղեցիներուն մէջ՝ մանաւանդ, Գնալըի
բարձունքին ոգեւորութիւնը շատ բարձր էր եղանակի բերումով։ Եկեղեցական
արարողութիւններուն առընթեր, կղզիի վրայ մեր համայնքի անդամները բազում խրախճանքներ
կազմակերպեցին։ Բնակարաններու պարտէզները, փողոցները թատերաբեմը հանդիսացան՝
վերակենդանացեալ աւանդութիւններու։ 

Տօնակատարութիւնը լոկ ծէս մըն է, եթէ հաւատ չկայ անոր մէջ։ Թատրոնի կը վերածուի
ամէն ինչ։ Հաւատն է, որ իր առթած հոգեւոր ուրախութիւնով կու տայ իմաստը։
Տրամադրութիւնը կը բարձրանայ, երբ որ մարդիկ բաժնեն այդ ապրումները։ Հաւատի
հասարակաց յայտարարին վրայ, հաւատակից քոյրերու եւ եղբայրներու միասնականութեան
բերած ուրախութիւնը բանալին է իսկական պայծառակերպման։ 

Երկուշաբթի, Յուլիս 12, 2021 

ՎԱՐԴԱՎԱՌԸ ԳՆԱԼԸ ԿՂԶԻԻ Ս. ԳՐԻԳՈՐ ԼՈՒՍԱՒՈՐԻՉ ԵԿԵՂԵՑՒՈՅ ՄԷՋ 

Երէկ, Վարդավառի տօնին առթիւ Գնալը կղզիի Ս. Գրիգոր Լուսաւորիչ եկեղեցւոյ մէջ տեղի
ունեցան աւանդական տօնակատարութիւններ։ Պայծառակերպութեան տաղաւարի առթիւ պատարագեց
տեղւոյն հոգեւոր հովիւը՝ Տ. Յարութիւն Աբեղայ Տամատեան, որ խօսեցաւ նաեւ օրուան
քարոզը։ Նկատի ունենալով համաճարակի մթնոլորտը՝ հաւատացեալներ եկեղեցւոյ մէջ
չընդունուեցան եւ պարտէզին մէջ զետեղուած նստարաններուն վրայ հետեւեցան Ս.
Պատարագին։ 

Միւս կողմէ, Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեանն ալ Գնալը
կղզիի Ս. Գրիգոր Լուսաւորիչ եկեղեցւոյ մէջ շաբաթավերջին նախագահեց Հսկման
արարողութեան։ Պայծառակերպութեան տաղաւարի նախօրեակին Գնալը Կղզիի Ս. Գրիգոր
Լուսաւորիչ եկեղեցւոյ մէջ, աւանդութիւն դարձած է Հսկման արարողութիւն կատարել։ Այս
տարի, շաբաթ երեկոյեան կատարուած արարողութեան նախագահեց Ամեն. Ս. Պատրիարք Հայրը։

Արարողութեան մասնակցեցան եկեղեցւոյ հոգեւոր հովիւ Տ. Յարութիւն Աբեղայ Տամատեան,
Պատրիարքական փոխանորդ Տ. Գրիգոր Ա. Քհնյ. Տամատեան, Տ. Ներսէս Քհնյ. Այվազեան,
Սայաթ Սրկ. Չընարեան եւ դպիրներ։ 

Մութ եկեղեցւոյ խորհրդաւոր մթնոլորտին մէջ կը պլպլային մոմերու ճրագները, որով
աղօթքի միջավայրը առաւել եւս կը ներկայանար իր խորհրդաւոր ազդեցութեամբ։ Առ այդ,
երգուած շարականներուն, Ս. Գրիգոր Նարեկացիի աղօթամատեանէն ընթերցման ու Ս. Ներսէս
Շնորհալի Հայրապետի աղօթքի տողերուն միացան նաեւ հաւատացեալներ։ 

Արարողութիւնը իր աւարտին հասաւ վերջին օրհնութեամբ։ 

Երկուշաբթի, Յուլիս 12, 2021 

ՄՕՏԵՑՈՒՄՆԵՐԸ ԿՇԻՌՔԻ ՎՐԱՅ 

Ֆէրիգիւղի «Ալաճաճեան» սրահին մէջ երէկ երեկոյեան շարունակուեցաւ պոլսահայ կրթական
համակարգի առկայ մարտահրաւէրներուն շուրջ քննարկումները։ Նիւթական
անբաւարարութիւնները այնպիսի մակարդակի մը հասած են, որ պոլսահայ կրթական համակարգի
գործունէութիւնը կաթուածահարման եզրին բերած են։ Ստեղծուած իրավիճակին մէջ հետզհետէ
աւելի կը բարձրաձայնուի եւ հետզհետէ աւելի յաճախակիօրէն օրակարգի վրայ կը բերուի
մեր կարգ մը վարժարաններու միացման ստիպողութիւնը։ Սա թէեւ գործնականին մէջ կարգ մը
դպրոցներու փակում կը նշանակէ, սակայն, համակարգուած աշխատանքի մը շնորհիւ կարելի
կրնայ ըլլալ հետեւանքները որոշ չափով մեղմացնել։ 

Քորոնաժահրի համաճարակի սահմանափակումներու մեղմացման զուգահեռ, վերջերս
համայնքային վարիչները Ֆէրիգիւղի «Շիրինօղլու» սրահին մէջ ժողով մը գումարած էին՝
Թրքահայ վաքըֆներու միութեան (ԹՎՄ-ERVAB) ձեւաչափին մէջ։ Թուրքիոյ Հայոց Պատրիարք
Ամեն. Տ. Սահակ Ս. Արք. Մաշալեանի եւ Սուրբ Փրկիչ Ազգային հիւանդանոցի
հոգաբարձութեան ատենապետ Պետրոս Շիրինօղլուի գլխաւորութեամբ շաբաթ մը առաջ տեղի
ունեցած խորհրդակցութեան ընթացքին որոշուած էր աշխատանքային քննարկումներու շարք մը
կազմակերպել՝ մեր դպրոցներու առկայ հարցերուն շուրջ վերջնական որոշումներ
ընդունելու առաջադրութեամբ։ Երէկուան ժողովը այդ աշխատանքային քննարկումներու փուլի
սկիզբը կը համարուէր։ Հիւրընկալ Ֆէրիգիւղի եկեղեցւոյ թաղային խորհուրդի ատենապետ
Մանուկ Էօղէր գլխաւորեց ժողովը։ Որպէս դիտորդ՝ մասնակցեցան նաեւ Պատրիարքական
փոխանորդ Տ. Գրիգոր Ա. Քհնյ. Տամատեան եւ Սուրբ Փրկիչ Ազգային հիւանդանոցի
հոգաբարձութեան կողմէ Գէորգ Ներկիզ։ Այս փուլին թրքահայ գրեթէ բոլոր վարժարաններու
ներկայացուցիչները իրենց մօտեցումները կշիռքի վրայ դրին՝ փոխադարձ ըմբռնումի մը
հասնելու, լուծման գործնական ենթագետին մը ապահովելու առաջադրութեամբ։ Համայնքային
վարիչները ներկայ դժուարին փուլին կողմնակից են՝ վարժարաններու փակման կամ միացման
հարցերու պարագային առաջնորդուիլ մասնագէտներու կարծիքով։ Երէկուան ժողովի ընթացքին
արձանագրուած կարեւորագոյն հանգամանքներէն մին էր այս մէկը։ 

Խորհրդակցութեան մասնակցեցան Ֆէրիգիւղի Ս. Վարդանանց եկեղեցւոյ թաղային խորհուրդէն
Մանուկ Էօղէր եւ Նուրհան Փալաքօղլու, Սամաթիոյ Ս. Գէորգ եկեղեցւոյ թաղային
խորհուրդէն Նուրհան Տավուլճեան եւ Պերճ Քէօսէօղլու, Ղալաթիոյ խնամակալութենէն
Վարդան Սիմքէշեան, Եշիլգիւղի Ս. Ստեփանոս եկեղեցւոյ թաղային խորհուրդի ատենապետ
Հապիպ Էօզֆուրունճու, Գատըգիւղի Արամեան-Ունճեան վարժարանի հիմնադրի ներկայացուցիչ
Սարվէն Սերթշիմշէք, Թոփգաբուի Ս. Նիկողայոս եկեղեցւոյ թաղային խորհուրդի ատենապետ
Շանթ Չաքմաքճը եւ անդամներէն Նուրհան Սուճուեան, Սուրբ Խաչ դպրեվանքի տնօրէն Արմէն
Սարուխանեան, Պէզճեան Մայր վարժարանի հիմնադրի ներկայացուցիչ Նուրհան Ճէմճէմ,
Մխիթարեան վարժարանի հիմնադրի ներկայացուցիչ Պերճ Մենզիլճիօղլու, Սամաթիոյ Անարատ
Յղութիւն վարժարանի տնօրէն Շահին Չընար եւ Պոմոնթիի Մխիթարեան վարժարանի տնօրէն
Գարեգին Պարսամեան։ 

Գալֆաեան Տան եւ Օրթագիւղի Թարգմանչաց վարժարանի ներկայացուցիչները նախապէս տեղեակ
պահելով բացակայեցան խորհրդակցութենէն։ Գարակէօզեան Տան խնամակալութեան, Պէյօղլուի
Ս. Եկեղեցեաց թաղային խորհուրդի եւ Պաքըրգիւղի Ծն. Ս. Աստուածածին եկեղեցւոյ
թաղային խորհուրդի ներկայացուցիչները ընդհանրապէս չմասնակցեցան քննարկումներուն։ 

Մանուկ Էօղէրի ողջոյնի խօսքէն վերջ կազմուեցաւ աշխատանքային խումբի դիւան մը։
Նուրհան Փալաքօղլուին վստահուեցաւ համակարգողի պաշտօնը։ Իւրաքանչիւր վարժարանի
մատակարար մարմնի ատենապետը պիտի համարուի կրթական հարցերու վերաբերեալ
աշխատանքային խումբի անդամ։ Այդ աշխատանքային խումբը ERVAB-ի հովանոցին տակ պիտի
գործէ եւ նոյն քարտուղարութենէն պիտի օգտուի։ 

Ժողովականներ քննարկումի ընթացքին թեր ու դէմ կարծիքներով հանդէս եկան մեր կրթական
համակարգի վերաբերեալ հրատապ հարցերու շուրջ։ Այդ ամբողջին մէջ ընդգծուեցան
կրթութեան որակի բարձրացման եւ մարդուժի պատրաստութեան անհրաժեշտութիւնները։
Նուրհան Փալաքօղլու նշեց, որ կրթութեան մակարդակը բարձրացնելով կարելի է ապահովել,
որ մեր համայնքի զաւակները ոչ-համայնքային դպրոցներ չյաճախեն։ Առկայ խնդիրները շատ
բարդ են եւ լուծումը ժամանակի կը կարօտի։ Կան նաեւ տնտեսական հարցերը, համատեղ
միջոցներ գոյացնելու խնդիրները, որոնք կրնան յաղթահարուիլ միայն զոհողութեան
մօտեցումով։ 

Գէորգ Ներկիզ ընդգծեց, որ ոեւէ մէկը թէեւ դպրոց փակել չ՚ուզեր, սակայն խնդիրները
պէտք է ձեռք առնուին ինքնաքննադատաբար։ Ան դիտել տուաւ, որ այսօր նոյնիսկ մեր
վարժարաններու վարիչները իրենց զաւակները չեն ուղարկեր իրենց ղեկավարած դպրոցը։ «Թէ
ինչպէ՞ս կարելի է այս երեւոյթը բացատրել այն ծնողներուն, որոնք իրենց զաւակները կը
բերեն մեր վարժարանները։ Այսօր ամէն ինչ նիւթականէ կախեալ դարձած է։ Նիւթապէս
ինքնաբաւ եւ անբաւարար եղող դպրոցներու միջեւ տարբերութիւնները պէտք չէ շատ մեծ
ըլլան։ Մի միայն ելմտական տուեալներու հիման վրայ չենք կրնար որոշել դպրոցներու
միացման կամ փակման հարցերը», ըսաւ Գէորգ Ներկիզ։ 

Իր կարգին, Տ. Գրիգոր Ա. Քհնյ. Տամատեանն ալ նշեց, որ մեր համայնքը երբեք
կեդրոնաձիգ մտայնութիւն չէ ունեցած եւ այս հարցին վրայ կու գայ աւելնալ գործադիր
ընդհանրական վարչական դրութեան մը բացակայութեան երեւոյթը։ Կրթական
հաստատութիւններու բեռը կը մնայ սահմանափակ մարդոց վրայ եւ դժբախտաբար համայնքի
մեծամասնութեան կողմէ անտարբերութիւն կը ցուցաբերուի։ 

Ուրբաթ, Յուլիս 9, 2021 

ԱՆԹԻԼԻԱՍԻ ՄԷՋ ԶՐՈՅՑ 

Մեծի Տանն Կիլիկիոյ Տ.Տ. Արամ Ա. Կաթողիկոսը երէկ առաւօտ Անթիլիասի մէջ ընդունեց
Թուրքիոյ Կաթողիկէ հայոց վիճակաւոր Տ. Լեւոն Արք. Զեքիեանը, որ միջոցէ մը ի վեր
Լիբանանի մէջ կը գտնուի՝ մասնակցելու համար Հայ Կաթողիկէ Եկեղեցւոյ Ս. Սինոդի
նստաշրջանին։ Կիլիկեան Աթոռի աղբիւրները հաղորդեցին, որ Արամ Ա. Կաթողիկոս եւ
Զեքիեան Գերապայծառ զրոյցի ընթացքին անդրադարձան Վատիկանի մէջ վերջերս տեղի
ունեցած՝ Լիբանանի քրիստոնեայ հոգեւոր առաջնորդներու ժողովին, Հռոմէական Կաթոլիկ
Եկեղեցւոյ Քահանայապետ Ֆրանսիսկոս Ա. Սրբազան Պապի մասնակցութեամբ։ Հանդիպման
ընթացքին շօշափուեցան նաեւ Հայ Կաթողիկէ Եկեղեցւոյ նոր պատրիարքի ընտրութեան
գործընթացին վերաբերեալ զանազան հարցեր։ 

Հայ Կաթողիկէ Եկեղեցւոյ Ս. Սինոդը երկշաբաթեայ աշխատանքէ մը վերջ չյաջողեցաւ ընտրել
նոր պատրիարքը։ Ս. Սինոդի նիստերուն մասնակցեցաւ նաեւ Զեքիեան Գերապայծառ։ Այժմ նոր
պատրիարքի ընտրութեան գործընթացի յաջորդ փուլերու վերաբերեալ իրադարձութիւններուն
կը սպասուի հետաքրքրութեամբ։ 

Հինգշաբթի, Յուլիս 8, 2021 

ՊԱՏՐԻԱՐՔԱՐԱՆԻ ՄԷՋ ՀԻՒՐԵՐ 

Թուրքիոյ Հայոց Պատրիարք Ամեն. Տ. Սահակ Ս. Արք. Մաշալեան, նախընթաց օր ընդունեց
Թոփգաբուի Ս. Նիկողայոս եկեղեցւոյ թաղային խորհուրդի անդամները՝ գլխաւորութեամբ
ատենապետ Շանթ Չաքմաքճըի։ Պատրիարքարանի մէջ տեղի ունեցաւ այցելութիւնը, որու
ընթացքին թաղականները Նորին Ամենապատուութեան տեղեկութիւններ փոխանցեցին եկեղեցւոյ
եւ թաղի Լեւոն-Վարդուհեան վարժարանի գործունէութեանց մասին։ Ապա շնորհակալութիւն
յայտնեցին անոր՝ վարժարաններու հանդէպ ցոյց տուած հայրական հետաքրքրութեան համար։ 

Նորին Ամենապատուութիւնը լսելով այցելուներու փոխանցած տեղեկութիւնները՝ իր
գաղափարները յայտնեց եւ հայրական թելադրութիւններ ըրաւ։ Ան յիշեցուց, թէ համայնքը
դժուարին շրջանէ մը կ՚անցնի համավարակի պատճառով եւ մաղթեց, որ համայնքային
հաստատութիւնները նուազագոյն վնասով դուրս գան։ Իր խօսքերու աւարտին Պատրիարք Հայրը
յաջողութիւն մաղթեց թաղականներուն։ 

ԱՊԱԳԱՅԻ ԱՐՑԱԽԸ՝ ԱՐՈՒԵՍՏԻ ԴՊՐՈՑԻ ՍԱՆԵՐՈՒՆ ԱՉՔԵՐՈՎ 

Ստեփանակերտի «Յակոբ Կիւրճեան» արուեստի դպրոցին մէջ վերջերս «Թովմասեան»
հիմնադրամը նախաձեռնած է ձեռնարկ մը, որուն ծիրին մէջ արցախցի երեխաները նկարեցին
ապագայի Արցախը իրենց աչքերով: 

«Թովմասեան» հիմնադրամի գործառնութիւններու տնօրէն Նանէ Աւետիսեանի համաձայն,
«Թովմասեան» հիմնադրամը աւելի քան քսան տարիէ ի վեր կ՚իրականացնէ բարեսիրական
ծրագիրներ Հայաստանի եւ Արցախի մէջ: «Այսօր մեր նպատակն է երեխաներուն օգնելու
ճամբով աւելցնել անոնց մէջ հետաքրքրութիւնն ու սէրը արուեստին եւ հայկական
մշակոյթին հանդէպ. կը կարծենք, թէ նիւթական օժանդակութեան զուգահեռ, շատ մեծ են
հոգատարութիւնը, սէրը, ջերմ վերաբերմունքը: Մեր նպատակներէն է նաեւ Արցախի
երեխաներուն հետ մեծ շրջանակ մը կազմել, որպէսզի յետագային որեւէ հարցի պարագային
անոնց օգնելու համար կապի օղակ գոյութիւն ունենայ», ըսաւ Նանէ Աւետիսեան։ 

Միջոցառման բոլոր՝ տասներկու մասնակիցներուն կտաւները պիտի հանուին աճուրդի, իսկ
ստացուած եկամուտը պիտի յատկացուի արուեստի, մշակոյթի վերաբերող բարեսիրական
ծրագիրները կեանքի կոչելու: 

«Թովմասեան» հիմնադրամի տնօրէնուհին արուեստի դպրոցի սաներուն բաժնած է նուէրներ եւ
աշխատանքային գործիքներ: 

Երկուշաբթի, Յուլիս 19, 2021 

Արամ Խաչատուրեանի տուն-թանգարանը վերջերս ներկայացուց «Ճամբորդենք Խաչատուրեանի
հետ» նոր գծանկարային ժապաւէնին բաց դիտում, ստեղծագործական խումբին հետ հանդիպում
եւ ժապաւէնին քննարկումը: 

Մշակութասէր հանրութեան ներկայացուեցաւ նոր գծանկարային քառալեզու՝ հայերէնով,
ռուսերէնով, անգլերէնով, ֆրանսերէնով ժապաւէնը, որ նուիրուած է աշխարհահռչակ
երգահանին արտասահմանեան շրջագայութիւններուն: «Ես երջանկութիւնը ունեցած եմ
նուագահանդէսներով հանդէս գալու Եւրոպայի գրեթէ բոլոր, իսկ Ամերիկայի շարք մը
քաղաքներու մէջ, ինչպէս՝ Եգիպտոսի, Լիբանանի, Ճաբոնի: Իւրաքանչիւր հիւրախաղային
ուղեւորութեան նոր հանդիպումներ կ՚ունենայինք հետաքրքրական մարդոց, հրաշալի
երաժշտական խումբերու, նշանաւոր գրողներու, նկարիչներու եւ հասարակական գործիչներու
հետ», կը նշէ Արամ Խաչատուրեան: 

Միւս կողմէ, ժապաւէնը պատրաստելու ժամանակ օգտագործուած են տուն-թանգարանի
արխիւային նիւթերը, իսկ զայն նկարահանած է «ILABS Armenia» ընկերութիւնը՝ Հայաստանի
Կրթութեան, գիտութեան, մշակոյթի եւ մարմնամարզի նախարարութեան աջակցութեամբ: 

Շաբաթ, Յուլիս 17, 2021 

ԴԻԼԻՋԱՆԻ ՄԷՋ ՈԳԵՒՈՐ ՆՈՒԱԳԱՀԱՆԴԷՍ 

Դիլիջանի մէջ տեղի ունեցաւ երգահան, մանկավարժ, Հայաստանի ժողովրդական արուեստագէտ,
մշակութային, հասարակական գործիչ Եդուարդ Միրզոյեանի 100-ամեակին նուիրուած
նուագահանդէս մը։ Ձեռնարկը կազմակերպուած էր Հայաստանի Կրթութեան, գիտութեան,
մշակոյթի եւ մարմնամարզի նախարարութեան եւ Սենեկային երաժշտութեան ազգային կեդրոնին
կողմէ։ 

Նուագահանդէսը տեղի ունեցաւ Երաժիշտներու միութեան Եդուարդ Միրզոյեանի անուան
ստեղծագործական տան «Պեթհովեն» դահլիճին մէջ, ուր հանդէս եկաւ Հայաստանի Պետական
սենեկային նուագախումբը՝ գեղարուեստական ղեկավար երգահան Վահան Մարտիրոսեանի
մականին ներքեւ: 

Երաժիշտներու միութեան Դիլիջանի ստեղծագործական տունը հիմնադրուած է 1963
թուականին: Դահլիճի բացման հանդիսաւոր արարողութիւնը կայացած է 1984 թուականին:
2013 թուականէն ի վեր դահլիճը կը կրէ արուեստագէտ, երգահան Եդուարդ Միրզոյեանի
անունը: Ըստ ականատեսներու, Եդուարդ Միրզոյեան մեծ մասնակցութիւն ունեցած է կառոյցի
շինարարական աշխատանքներուն մէջ. ան տեղեակ էր դրուած ամէն մէկ քարին եւ
ուշադրութեամբ կը հետեւէր շինարարութեան: 

Ժամանակի ընթացքին երաժիշտներու ստեղծագործական տան մէջ հանդէս եկած են շարք մը
անուանի երաժիշտներ, որոնք իրենց նպաստը բերած են կառոյցի կայացման եւ
հեղինակութեան: Այս նուագահանդէսը ո՛չ միայն յարգանքի տուրք է մեծանուն երգահանի
յոբելեանին, այլեւ կը նպատակադրէ նպաստել Դիլիջանի ստեղծագործական տան
հանրահռչակման: 

Միւս կողմէ, Սենեկային երաժշտութեան ազգային կեդրոնը վերջին շրջանին իր բոլոր
նախաձեռնութիւններով նպատակ կը հետապնդէ մարզային մշակութային միջոցառումներով
աշխուժացնել մշակութային կեանքը Հայաստանի մարզերուն մէջ, ուր հազուադէպօրէն տեղի
կ՚ունենան նման տարողութեամբ ձեռնարկներ: 

Շաբաթ, Յուլիս 17, 2021 

Յայտնի վիպասանուհի Ճոէն Ռոուլինկ այս տարի նոր գիրք մը կը թողարկէ երեխաներու
համար։ Այսպէս, անգլիացի վիպասանուհի Ճոէն Ռոուլինկի նոր գիրքը երեխաներու համար կը
թողարկուի 2021 թուականի հոկտեմբերի 12-ին։ Ան կը կոչուի «Սուրբ Ծննդեան խոզը» (The
Christmas Pig)։ Այս մասին կը յայտնէ Ռոուլինկի կայքէջը։ 

«Սուրբ Ծննդեան խոզը յուզիչ, արկածային պատմութիւն մըն է իր խաղալիքի հանդէպ
երեխայի մը սիրոյ եւ այն մասին, թէ որքան հեռու երթայ ան, որպէսզի գտնէ զայն։ Ան
առանձին պատմութիւն մըն է, որ կապ չունի Ռոուլինկի նախորդ պատմութիւններու հետ։
Գիրքը յարմար է 8 տարեկանէ բարձր երեխաներու համար», կ՚ըսուի գիրքի նկարագրութեան
մէջ։ 

Գիրքի նիւթին համաձայն՝ Ճէք անունով հերոսը կը սիրէ իր մանկական խաղալիքը՝ խոզուկը,
որ միշտ իր կողքին եղած է։ Սակայն Սուրբ Ծնունդի նախօրէին խաղալիքը կը կորսուի։ Ճէք
կը մեկնի կախարդական ուղեւորութեան՝ իր լաւագոյն ընկերը փրկելու համար։ 

Ուրբաթ, Յուլիս 16, 2021 

ԵՐԵՒԱՆԻ ՄԷՋ ԱՐՄԵՆԱԿ ՅԱՐՈՒԹԻՒՆ ՀԱՅԿԱԶԵԱՆԻ ՈԳԵԿՈՉՄԱՆ ՁԵՌՆԱՐԿ 

Սագօ Արեան կը տեղեկացնէ Երեւանէն.- 

Նախաձեռնութեամբ Պէյրութի Հայկազեան համալսարանի եւ համագործակցութեամբ
Ծիծեռնակաբերդի թանգարան-կաճառի, երէկ Երեւանին մէջ տեղի ունեցաւ յիշատակի ձեռնարկ
մը՝ ձօնուած Հայ Աւետարանական եկեղեցիէն աստուածաբան ու բարերար Արմենակ Յարութիւն
Հայկազեանի, որ ծնած էր 1870 թուականին Խարբերդի մէջ։ Այսօր սփիւռքի միակ հայկական
համալսարանն է Պէյրութի Հայկազեանը, որ կը կրէ անոր անունը։ 

Ձեռնարկի բացումը կատարեց թանգարանի տնօրէն պատմաբան Յարութիւն Մարութեան, որ
ընդգծեց ձեռնարկի եզակի իմաստը։ Ան դիտել տուաւ, որ մեծ գործիչին նկատմամբ երախտիքի
տուրքը, խորքին մէջ, հատուցում մըն է անոր թողած աւանդին ու վաւերական ներկայութեան
համար։ 

Մարութեան նաեւ բարձր գնահատեց իր գլխաւորած թանգարանի եւ Պէյրութի Հայկազեան
համալասարանի միջեւ համագործակցութիւնը ու նշեց, որ այս ձեռնարկը եւս անոր
պտուղներէն մին է։ 

Յարութիւն Մարութեանի ելոյթէն վերջ ներկաներուն իր սրտի խօսքը փոխանցեց Հայկազեան
համալսարանի նախագահ վերապատուելի Փօլ Հայտոսթեան, որ Երեւան մեկնած էր այս
ձեռնարկին առթիւ։ Մատնանշելով օրուան կարեւորութիւնը՝ ան մասնաւորապէս ըսաւ. «Ինծի
համար զգացական է այս օրը, որովհետեւ այս տարին կը յաջորդէ հայ ժողովուրդին համար
աւելի քան ծանր տարուան մը՝ 2020-ին, որու ընթացքին մենք ունեցանք հազարաւոր զոհեր։
Ու այս օրերուն անգամ մը եւս կը շեշտուի զոհ ըմբռնումը, նահատակ ըմբռնումը. մենք
պարտաւոր ենք յարգելու ո՛չ միայն մեր նահատակներուն յիշատակը, այլեւ՝ Արցախի վերջին
պատերազմի զոհուածներուն յիշատակը։ Պարտաւոր ենք յարգել ու խոնարհիլ այն թարմ արեան
առջեւ, որ հոսեցաւ յանուն մեր հողին ու հայրենիքին։ Ու կը մաղթեմ եւ կ՚աղօթեմ, որ
արժէքը գիտնանք ու տէր կանգնինք մեր նահատակներուն, մեր արժէքներուն եւ մեր
ժողովուրդին»։ Ապա Փօլ Հայտոսթեան մանրամասն ներկայացուց հոգելոյս Արմենակ
Հայկազեանի կենսագրական տուեալները, սկսած իր ծննդավայրէն հասնելով մինչեւ Միացեալ
Նահանգներ, ուր ուսման կողքին ան կարողացած է հասարակական մեծ գործունէութիւն
ծաւալել, անշուշտ, նպատակ ունենալով հասնիլ եւ օժանդակել պատմական Հայաստանի իր
հօտի անդամներուն ու ժողովուրդին։ 

Փօլ Հայտոսթեան իր խօսքին մէջ շեշտեց, որ Արմենակ Հայկազեան սովորական բարերար մը
կամ գործիչ մը չէր, այլ աւելին էր ու այդ առումով ան մասնաւորապէս նշեց՝ «Միայն
նուիրատու մը չէր ան, բարերար մը չէր, այլ մտաւորական էր, աստուածաբան։ Անոր կեանքը
վերջ գտաւ ճիշդ հարիւր տարի առաջ այսօր՝ 7 յուլիս 1920-ին, իր ծննդավայր Խարբերդի
մէջ։ Մեզի համար այս յատուկ օրը նաեւ կ՚իմաստաւորուի Արմենակ Հայկազեանը
յիշատակելով՝ այս անգամ հայրենի հողին վրայ»։ Վերապատուելի Փօլ Հայտոսթեան իր խօսքի
աւարտին նշեց, որ Արմենակ Հայկազեանի աւանդը մարմին ստացաւ 1955 թուականին, երբ
Պէյրութի մէջ հիմնուեցաւ Հայկազեան համալսարանը՝ վերակենդանացնելով ոչ միայն անոր
անունը, այլեւ՝ նոր փայլ տալով անոր մեծ աւանդին եւ ժառանգութեան։ 

Միջոցառման ժամանակ ցուցադրուեցաւ կարճ տեսանիւթ մը, որու ընթացքին ներկաները
դիտեցին Արմենակ Հայկազեանի թոռան սրտի խօսքը, որ արտասանուած է Պէյրութի Հայկազեան
Համալսարանի շրջանաւարտներուն առջեւ։ 

Ձեռնարկի աւարտին ներկաները՝ գլխաւորութեամբ Փօլ Հայտոսթեանի, ուղղուեցան
Ծիծեռնակաբերդի յուշահալամիր, ուր ծաղիկներ խոնարհեցին Արմենակ Հայկազեանի, ինչպէս
նաեւ հայ ժողովուրդի նոր ու հին բոլոր նահատակներու յիշատակին։ 

Հինգշաբթի, Յուլիս 8, 2021 

ԹԱՆԳԱՐԱՆԱՅԻՆ ԿՐԹՈՒԹԻՒՆ 

Երեւանի «Գաֆէսճեան» արուեստի կեդրոնը այս շրջանին ձեռնամուխ եղած է «Յուշերու
տուն» անուանեալ նոր կրթական ծրագրի մը, որու պաշտօնական մեկնարկը երէկ
յայտարարուեցաւ թանգարանի աղբիւրներուն կողմէ։ 

Շարունակելով կարեւորել թանգարանային կրթութիւնը, «Գաֆէսճեան»ը կը ներկայացնէ այս
կրթական նախագիծը, որ հիմնուած է «Գագիկ Յարութիւնեան. մոռացումի անսպասելի
գեղեցկութիւնը» ցուցադրութեան վրայ։ Ծրագիրը նախատեսուած է եօթ տարեկանէ բարձր
դպրոցականներու եւ ընտանիքներու համար։ Սոյն կրթական ծրագրի նպատակն է ներկայացնել
հայ ժամանակակից արուեստագէտ Գագիկ Յարութիւնեանի ստեղծագործութիւնները՝
մասնակիցներու միջեւ քննարկում ծաւալելով յիշողութեան երեւոյթի եւ ցուցադրուած
ստեղծագործութիւններու մէջ անոր արտացոլման շուրջ։ 

«Գաֆէսճեան» արուեստի կեդրոնի ստեղծագործական սրահի երդիքին տակ մասնակիցները իրենց
հետ բերուած լուսանկարներու պատճէններու օգնութեամբ կը ստեղծեն քոլաժներ՝
օգտագործելով Գագիկ Յարութիւնեանի «Ընտանեկան դիմանկար» շարքի
ստեղծագործութիւններու քոնսեփթը։ Կրթական ծրագիրը նաեւ հրաշալի առիթ մըն է, որպէսզի
մասնակիցները վերարտադրեն իրենց վաղ մանկական յուշերը եւ բաժնեն իրարու հետ
լուսաւոր պատումներ։ 

Ծրագրին մասնակցութիւնը անվճար է եւ մասնակցութեան համար պարտադիր՝
արձանագրութիւնը։ 

Հինգշաբթի, Յուլիս 8, 2021 

ԽՄԲԱՎԱՐԻ ՄԸ ՇՈՂԸ 

Իտալացի աշխարհահռչակ խմբավար Ռիքարտօ Մութթի այս օրերուն կ՚այցելէ Հայաստան։
«Ռավեննա» փառատօնի շրջանակներէն ներս շաբաթավերջին ան հանդէս եկաւ Երեւանի Օփերայի
համալիրէն ներս։ Քսան տարի առաջ ալ ան Երեւանի մէջ ներկայացած էր հայ
երաժշտասէրներուն։ Այդ ժամանակ ան նշանաւոր «Լա Սքալա»ի գեղարուեստական ղեկավարն
էր։ Այս անգամուան համերգի շարժառիթը հանդիսացաւ «Ռավեննա» յայտնի փառատօնը, որ կը
կազմակերպուի «Բարեկամութեան շաւիղներ» կարգախօսով։ 

Յուլիսի 1-ին Ռավեննայի մէջ տեղի ունեցած համերգի կրկնութիւնն էր Երեւանի ձեռնարկը։
Փառատօնի կազմակերպիչները այս տարի Վերածնունդի մեծագոյն իտալացի բանաստեղծ ու
փիլիսոփայ Տանթէ Ալիկիէրիի «Աստուածային կատակերգութեան» հիման վրայ նոր
ստեղծագործութիւններ խնդրած էին շարք մը երգահաններէ, որոնց կարգին է հայ
երաժշտութեան կենդանի առասպելներէն Տիգրան Մանսուրեան։ Այս վերջինը «Քաւարան»
բաժնին համար կատարած էր յօրինում մը, որ Ռիքարտօ Մութթիի գլխաւորութեամբ
ներկայացուեցաւ Ռավեննայի մէջ։ «Ճիովանիլէ Լուիճի» նուագախումբին եւ Հայաստանի
Պետական սենեկային երգչախումբին կողմէ միասնաբար տրուեցաւ համերգը՝ Ռիքարտօ Մութթիի
մականին ներքեւ։ Սա երաժշտասէրներուն տեսակէտէ անկրկնելի համերգ մըն էր եւ բոլորի
յիշողութեան մէջ արդէն դարձած է անմոռանալի։ 

Երեւանի հանդիսաւոր համերգէն վերջ երաժշտասէրները Օփերայի համալիրի բեմին վրայ ջերմ
ծափահարութիւններով ողջունեցին Ռիքարտօ Մութթին եւ Տիգրան Մանսուրեանը։ «Մեր
համագործակցութիւնը թէ՛ երաժշտական եւ թէ մարդասիրական բնագաւառներէ ներս հրաշալի
է», ըսաւ Երեւանի մէջ Մութթի։ 

Միւս կողմէ, Երեւանի մէջ, Ռիքարտօ Մութթի Բարեկամութեան շքանշանով պարգեւատրուեցաւ՝
Հայաստանի Հանրապետութեան նախագահ Արմէն Սարգսեանի հրամանագրով։ 

Երեքշաբթի, Յուլիս 6, 2021 

«ՄԱՐԱԼ» ՀԱՄՈՅԹԸ ԱՅՍ ԱՄԱՌ ՓՈՐՁԵՐ ՊԻՏԻ ԿԱՏԱՐԷ ԿԱԶԴՈՒՐՄԱՆ ԿԱՅԱՆԻ ՄԷՋ 

Գոհունակութեամբ կը տեղեկանանք, որ Էսաեան սանուց միութեան «Մարալ» երգի-պարի
համոյթը այս ամրան պիտի վերակենդանացնէ իր գործունէութիւնը։ Այս ծիրէն ներս
Գարակէօզեան Տան Գնալը կղզիի Կազդուրման կայանին մէջ պիտի սկսին համոյթի փորձերը։
Սա համաճարակի շրջանի ստիպողական դադարէն վերջ ողջունելի իրադարձութիւն մը կը
համարուի։ Ինչպէս ծանօթ է, այս տարի առողջապահութեան ռիսքերու բերումով Կազդուրման
կայանը դարձեալ չի հիւրընկալեր իր սաները։ Ուստի, ստեղծուած պայմաններուն ներքեւ
անոր համալիրը խնամատար մարմնին կողմէ որոշուած է տրամադրել «Մարալ» համոյթին, որ
ամրան շրջանին երկար ընդհատումէ մը վերջ պիտի վերսկսի իր փորձերուն։ 

Կազդուրման կայանէ ներս «Մարալ»ի աշխատանքը պիտի սկսի յաջորդ երկուշաբթի՝ յուլիսի
5-ին։ 

Երկուշաբթի, Յունիս 28, 2021 

ԴԷՊԻ ՌԱՎԵՆՆԱՅԻ ՓԱՌԱՏՕՆ 

Հայաստանի Պետական սենեկային երգչախումբը յառաջիկայ ամսուայ սկիզբին Իտալիոյ մէջ
պիտի մասնակցի Ռավեննայի յայտնի փառատօնին։ Քերուպինիի նուագախումբին հետ, ի թիւս
այլ ստեղծագործութիւններու, Սենեկային երգչախումբը պիտի ներկայացնէ նաեւ հայ
երաժշտութեան կենդանի առասպել Տիգրան Մանսուրեանի կողմէ՝ յատուկ այս փառատօնին
համար կատարուած յօրինում մը։ Սոյն համերգը պիտի ղեկավարէ իտալացի աշխարհահռչակ
խմբավար Ռիքարտօ Մութթի։ Այս տարուան փառատօնը ձօնուած է Վերածնունդի իտալացի
մեծագոյն բանաստեղծ Տանթէ Ալիկիէրիի մահուան 700-րդ տարելիցին։ Ռավեննայի փառատօնի
կազմակերպիչները որոշած են երեք տարբեր երգահաններու երաժշտական ստեղծագործութիւն
պատուիրել՝ ներկայացնելու համար Տանթէ Ալիկիէրիի «Աստուածային կատակերգութիւն»ը։ 

Երէկ, Սենեկային երգչախումբի գեղարուեստական ղեկավար ու գլխաւոր խմբավար Ռոպերթ
Մըլքէեան յայտնեց, որ սա հայ-իտալական աննախադէպ երաժշտական համագործակցութեան մը
ծնունդ տուած է։ Արդարեւ, դասական մեծագոյն երգահաններու ստեղծագործութիւններու հետ
պիտի ներկայացուին նաեւ Մանսուրեանի նոր գրած «Պուրկաթորիօ» ստեղծագործութիւնը։ 

Սենեկային երաժշտութեան տան մէջ տեղի ունեցած երգչախումբի երէկուան փորձէն վերջ
Մըլքէեան զրուցեց լրագրողներու հետ։ Փորձին ներկայ էր նաեւ Տիգրան Մանսուրեան։ 

«Հայ-իտալական այս հրաշալի նախաձեռնութեան համար երախտիքի խօսք պէտք է ըսել
Վենետիկի Հայկական մշակութային կեդրոնի երկար տարիներու կառավարիչ Մինաս Լուռեանին,
որու շնորհիւ հնարաւորութիւն ստեղծուած է նման առաջարկ ստանալու։ Ծանօթ է, որ
աշխարհահռչակ մեծագոյն իտալացի մտածողի, բանաստեղծի գործը երեք մասէ բաղկացած է՝
Դրախտ, Քաւարան, Դժոխք։ Եւ հեղինակներէն երեքը ընտրուած էին Ռավեննայի փառատօնի
ղեկավարութեան կողմէ։ Իւրաքանչիւրին տրուած էր այդ մասերէն մին։ Ինծի առաջարկուած է
Քաւարանը եւ ես գրած եմ այդ մէկը», ըսաւ Տիգրան Մանսուրեան եւ աւելցուց, որ մաէսթրօ
Ռիքարտօ Մութթիի փափաքն է այս գործի թէ՛ Իտալիոյ եւ թէ Հայաստանի մէջ նուագուիլը։ 

Սենեկային երգչախումբի տնօրէն Արմէն Արաբեանն ալ յայտնեց, որ Ռավեննայի փառատօնին
մասնակցութեան ծախսերը ամբողջովին պիտի դիմագրաւուին կազմակերպիչներուն կողմէ։ 

Որպէս Պոլսոյ Աթոռի նոր՝ 85-րդ գահակալը՝ Ն.Ա.Տ. Սահակ Բ. Սրբազան Պատրիարք Հայրը
կը ջանայ աստիճանաբար իր տեսլականին համահունչ հունի մը մէջ դնել թրքահայ
ազգային-եկեղեցական կեանքը։ Սա նոր շրջան մըն է՝ բնորոշեալ նոր յոյսերով, նոր
սպասումներով, նոր մարտահրաւէրներով ու նոր առաջնահերթութիւններով։ Նորին
Ամենապատուութիւնը այդ բոլորին նկատմամբ ուրոյն մօտեցումները սկսած է բանաձեւել
սեփական ձեռագրով։ 

Ամեն. Ս. Պատրիարք Հայրը երէկ իր առաջին հանդիպումը ունեցաւ պոլսահայ մամլոյ
ներկայացուցիչներուն հետ։ Լրագրողներու հետ զրուցելու ժամանակ ան մատուցեց կարեւոր
բանալիներ՝ յառաջիկայ շրջանին վերաբերեալ ընկալումներուն եւ գործելաոճի
նախապատուութիւններուն մասին։ Զգալի էր, որ Նորին Ամենապատուութիւնը ծանր վարչական
բեռը տանելի դարձնելու համար կը ջանայ միացնել իր մտաւորական պատրաստութիւնն ու
դիտարկումները։ Մամլոյ սպասաւորներուն հետ զրուցելու ատեն ան յաճախ շեշտը դրաւ
գործնականութեան վրայ։ 

Նորին Ամենապատուութիւնը երէկ ամբողջ յետմիջօրէ մը տրամադրեց համայնքային մամուլին։
Ճաշը եւ յաջորդած ծաւալուն զրոյցը տեւեցին շուրջ չորս ժամ։ Սա իր աշխատանքային
օրուան կէսն էր գրեթէ։ Համայնքի առկայ հրատապ բոլոր հարցերը, իրականութեան մէջ,
ունին որոշ վաղեմութիւն մը։ Ուստի խնդիրներուն անդրադարձ կատարուեցաւ այդ ամբողջին
մէջ, պատճառահետեւանքային հանգամանքներով։ Խօսք բացուեցաւ նաեւ այդ նշանաւոր
«աւազան»ի հարցին շուրջ։ Այսինքն, համայնքի նիւթական միջոցները կեդրոնացնելով
«աւազան» մը ստեղծելու եւ այդ աղբիւրէն կարիքները դիմագրաւելու որոնումները միշտ
օրակարգի վրայ են։ Ամեն. Ս. Պատրիարք Հայրը այս կէտին վրայ ըրաւ խորհրդածութիւններ,
որոնք իր մտայնութեան տեսակէտէ կը համարուին շատ յատկանշական։ 

«Մենք ընդհանուր կազմակերպութեան մը կարիքը կը զգանք. այդ աւազանի գործին պէտք չէ
սկսինք պիւտճէով. մենք պէտք ունինք ուղեղի, կամքի եւ վարչականութեան աւազանի մը»։ 

Իր խօսքերն են այս մէջբերուածները։ Պատրիարքական Աթոռին վրայ բազմած նոր գահակալը
առաքելութեան ճանապարհին տրամադրուած է նման մօտեցումներով։ Եռանդ կայ իր հայեացքին
մէջ, կը խօսի ինքնավստահ, կը հաւատայ թէ՛ սեփական ուժերուն եւ թէ համայնքին։
«Լաւատես սկսիլ կ՚ուզեմ, նպատակը բարի է», կ՚ըսէ ան։ 

Այդ բոլոր բարի նպատակներուն հասնելու ճանապարհին անսահման յաջողութիւն կը մաղթենք
Սահակ Պատրիարքին։ Իր յաջողութիւնը կը պայմանաւորէ թրքահայութեան նոր նուաճումները
դէպի ապագայ։ 

ԺԱՄԱՆԱԿ օրաթերթը այսօր կը թեւակոխէ իր հրատարակութեան 113-րդ տարին։ Եւ այսպէս,
տարեդարձ մը եւս... Ինչպէս սովոր ենք ըսել, նոր օղակ մը կու գայ աւելնալ՝ այս թերթի
բոլորած տարիներու ոսկէ շղթային վրայ։ 20-րդ դարու ճիշդ սկիզբին, նախորդ դարավերջի
ծանր բեռի թօթափումը արձանագրելով հանդերձ, ճանապարհորդութեան ձեռնարկած եւ 21-րդ
դարասկիզբն ալ վաւերագրած օրաթերթի մը մասին է խօսքը։ Պատմութիւն... Այո՛,
պատմութիւն, սակայն, ոչ միայն... Արդարեւ, պատմութեան կողմէ նուիրագործուած, անոր
կողմէ վերահաստատուած առաքելութիւնն է առանցքայինը։ 

ԺԱՄԱՆԱԿ-ի իւրաքանչիւր տարեդարձը եղած է դէպք, երբեմն ալ տօն։ Անոր
երկարակեացութիւնը միայն բոլորուած տարիներու շարք մը չէ եղած, երբեք։ Անոր
գոյութիւնը երաշխաւորած է յիշողութիւն մը։ Անոր յարատեւութիւնը պայմանաւորած է
առաքելութիւն մը։ Անոր լինելութիւնը եղած է ինքնութիւն պահելու գործօն մը։ Անոր
շարունակականութիւնը ունեցած է տոկունութեան խորհուրդ մը։ Անոր հետեւողականութիւնը
պարփակած է դիմադրութեան պատգամ մը։ Յամառ ըլլալու, ամուր կանգնելու, կամք
դրսեւորելու, գիտակցութեամբ ընթանալու, նպատակասլաց վարուելու կոթող մը դարձած է
ԺԱՄԱՆԱԿ օրաթերթը, որ կ՚ընդունուի որպէս՝ հայ մամլոյ նահապետ։ 

2020 թուականը իսկապէս ծանր տարի մըն է։ Թէ՛ երկրագունդի եւ թէ հայաշխարհի տեսակէտէ
անտանելի, առանց չափազանցութեան։ Համայն մարդկութիւնը կը դիմագրաւէ քորոնաժահրի
համավարակի մարտահրաւէրը։ Ու կարծես այդքանը անբաւարար եղած ըլլար, Հայաստանին ու
Արցախին պատուհասած է սարսափելի պատերազմ մը, որ ամբողջ հայութեան տեսակէտէ
գոյամարտ մը կը նշանակէ։ Այս անիծեալ տարին տակն ու վրայ ըրած է ամէն ինչ ու
տակաւին կը շարունակէ գործել իր աւերը բոլոր հարթութիւններու վրայ։ Մշուշոտ է
հորիզոնը, ապագան՝ պղտոր, անորոշութիւնը կը պատնեշէ գալիքն ու մանաւանդ՝ անոր
նկատմամբ լաւատեսութիւնը։ Ո՞ւր կ՚երթանք, ի՞նչ կ՚ըլլայ՝ Աստուած գիտէ... 

Այս բարդ տարուան մէջ տարբեր է նաեւ ԺԱՄԱՆԱԿ-ի տարեդարձը։ Եթէ ամէն տարի,
սովորաբար, թերթիս տարեդարձը կը նշէինք՝ մեր գործունէութեան ամփոփ հաշուեկշիռը
ընելով եւ վերանորոգելով մեր եռանդը անոր առաքելութեան ծառայելու ճանապարհին, ապա
այս տարի տարբեր է, էապէս տարբեր։ Իրականութեան մէջ, այս տարբերութեան տուն տուած
պատճառները միայն ներկայ տարիով սահմանափակուած չեն, առ նուազն հինգ տարուայ
յետադարձ հիմնաւորումներու մասին կարելի է խօսիլ, սակայն, 2020-ի առկայ մթնոլորտին
մէջ դանակը հասած է ոսկորին։ 

ԺԱՄԱՆԱԿ-ի հիմնադրութեան 113-րդ տարեդարձը, դժբախտաբար, անխուսափելի առիթ մը կը
դառնայ ահազանգ հնչեցնելու համար, թէ թերթիս գոյութեան վտանգ կը սպառնայ։ Սա է
առարկայական պատկերը, պարզ իրականութիւնը։ Այս թերթի պատմութեան մէջ շատ եղած են
տագնապներ, չեն պակսած անելները, յաղթահարուած են բազում փակուղիներ, բայց, ո՛չ
մէկուն պարագային կ՚երեւի այսքան սպառած չէր անոր նիւթական ներուժը, երբեք այսքան
չէին ցամքած ելմտատնտեսական միջոցները։ Ցայսօր այս բոլորին դէմ անվհատ ձեւով
պայքարած ենք՝ առանց խուսափելու որեւէ զոհողութենէ կամ նուիրումէ։ Այդ պայքարը
մղելու ատեն չենք զիջած այս թերթի որակէն, փորձած ենք ոչինչ ցոլացնել մեր սիրեցեալ
ընթերցողներուն եւ ազնիւ համայնքին։ Բծախնդիր եղած ենք մեր անձնակազմի անդամներու
վաստակը՝ որպէս արժէք արդար գնահատելու ուղղութեամբ։ Բայց, ճշմարտութիւնը այն է, որ
ամէն ինչ հունէ դուրս գալու վրայ է եւ թերթիս հաւասարակշռութիւնները նուազագոյն
չափով երաշխաւորելու կարելիութիւնը գրեթէ սպառած է։ Կարճ խօսքով՝ ԺԱՄԱՆԱԿ-ը
անդունդի եզրին է։ 113-րդ տարեդարձին օրով ի լուր աշխարհի կը հաղորդենք այս
պարագան՝ սնուցանելով ու փայփայելով վերջին հրաշքի մը յոյսը, որով կրնայ փոխուիլ
անոր ճակատագիրը։ Այլապէս, սա արդէն կ՚ըլլայ մեր վերջին տարեդարձը եւ այս թերթը կը
դառնայ զուտ պատմութիւն, կը թաղուի պատմութեան մէջ, առաքելութեան խափանումով,
գործունէութեան խաթարումով։ 

ԺԱՄԱՆԱԿ-ի առկայ վիճակը, խորքին մէջ, խորապէս ուսանելի է թրքահայ
ազգային-եկեղեցական կեանքի այսօր հասած կացութեան լրջութեան տեսակէտէ։
Երեւակայեցէ՛ք, այս թերթը որեւէ հաստատութեան կամ ոեւէ անձի պարտական չէ, իր
միջոցները արժեւորած է առաւելագոյն արդիւնաւէտութեամբ, միշտ լի ու լի արդարացուցած
է իրեն համար ներդրուած իւրաքանչիւր լուման, տակաւին կրնայ ունենալ՝ նոր
ժամանակներուն համապատասխան բոլորովին նոր ապագայ մը, սակայն, դէմ յանդիման մնացած
է փակման վտանգի։ Քանի մը ամիս առաջ այս թերթին վրայ երեւցած էր վերնագիր մը.
«Մամուլի ծանուցումները կաշառք չեն...»։ Բացառութիւն կ՚ըլլար, եթէ անուշադրութեան
մատնուած չըլլար այդ վերնագիրը՝ պարունակած ամբողջ զգուշացումով։ Անդունդի եզրին,
բնականաբար, մեղաւորներու մասին խօսելու, մեղադրանքներ հասցէագրելու չենք
պատրաստուիր։ Պարզապէս, այս թերթի մատնուած, դատապարտուած վիճակին մասին քանի մը
նշում ընելը անհրաժեշտ կը համարենք՝ հաւաքական պատասխանատուութեան տեսակէտէ։ Այլ
խօսքով՝ այս փուլին կ՚ուզենք քանի մը բանալի տրամադրել մեր ժողովուրդին, որպէսզի
կարողանայ աւելի լաւ պատկերացնել, թէ ի՛նչ խաղի կանոններ տիրել սկսած են այս
համայնքէն ներս։ 

Պետութեան կողմէ կատարուած բարեփոխումներուն շնորհիւ կարեւոր թիւով թրքահայ
հաստատութիւններ երկար ժամանակէ ի վեր կը տնօրինեն՝ անցեալի հետ անբաղդատելիօրէն
մեծ նիւթական միջոցներ։ Այսինքն, այդ հաստատութիւնները հարստացած են լրջօրէն։ Այդ
հսկայական միջոցները կրնային այս համայնքին ճակատագիրը փոխել, անոր առջեւ նոր
հորիզոն մը ուրուագծել՝ եթէ տնօրինուէին տարբեր մտայնութիւնով մը։ Եթէ
վարչակազմակերպչական բարեփոխումներ ըլլային համայնքէն ներս, ապա այսօր էապէս տարբեր
պատկեր մը կ՚ունենար այս համայնքը եւ անոր օրակարգն ալ կ՚ըլլար հիմնովին տարբեր։
Բայց, այդպէս չեղաւ։ Բոլոր անոնք, որոնք այս համայնքի հաւաքական հարստութիւնը կը
տնօրինեն, սկսան հետեւիլ ինքնագլուխ ճանապարհներու, հեռանալով թափանցիկութենէ։
Հարստացած հաստատութիւնները սկսան ինքնապարփակուիլ, մինչ կ՚ակնկալուէր անոնց
ժողովուրդին աւելի բացուիլը։ Ահագնացող այլանդակութիւնը կաթուածահարեց համայնքային
կեանքը, ուր ներդաշնակութիւնը կորսուեցաւ, զօրակցութիւնը թուլացաւ, իրերանման
առաքելութեամբ կառոյցներու միջեւ փոխլրացնող աշխատանք չկատարուեցաւ։ Որքան որ
հարստութիւնը աւելցաւ, այնքան եւ աւելի ծանր թուիլ սկսաւ հաստատութիւններուն
կարիքները։ Նոյնիսկ պիւտճէի բացով հաստատութիւնները սկսան բեռ համարուիլ։ Այս
ամբողջին մէջ աչքի փուշ դառնալ սկսաւ նաեւ մամուլը, որ այս բոլորը կը վաւերագրէ եւ
աւելի՛ն, միշտ ահազանգ կը հնչեցնէ առկայ ընթացքի՝ սնանկութեան յղի հեռանկարներուն
մասին։ Իրենց առաքելութեան ճանապարհէն շեղած, մեր ժողովուրդին եւ արժէքներուն
օտարացած տխուր վարչայիններ ալ սկսած են հաշուարկել մամուլը լռեցնելու եւ հակակշռի
տակ առնելու մասին։ Ներքին հաղորդակցութեան կենսունակութեան նշանակութեան մասին
խօսիլը աւելորդ է այս համայնքի պարագային։ Սակայն, համապատասխան միջոցներու անարդար
ու կողմնակցական մղումով բաժնուիլը, անոնցմով մամլոյ միջոցաւ ազդեցութեան պայքարներ
մղելը վերածուած են հաւաքական վէրքերու։ Այս ծիրին մէջ ԺԱՄԱՆԱԿ-ն ալ անխնայօրէն
պիտակաւորուած է եւ տխրահռչակ շրջանակներ ձեռնարկած են զայն «պատժելու» գործին։
Թրքահայութենէն ներս խորացած բեւեռացումներու մթնոլորտի մէջ մամուլն ալ այս
վտանգներէն ինքզինք չէ կրցած զերծ պահել՝ սկզբունքային սահմաններէ վաղուց դուրս
եկած մրցակցութիւններու բերումով։ Կարճ խօսքով, այս համայնքէն կարգ մը շրջանակներ
երկար ատենէ ի վեր հաշուեյարդարի ձեռնարկած են ԺԱՄԱՆԱԿ-ի դէմ՝ իր
հրատարակութիւններուն եւ արտայայտած տեսակէտներուն, որդեգրած դիրքորոշումներուն
բերումով։ Դիտումնաւոր ձեւով խզուած են այս թերթի սնման բնական ակերը, միջոցները։
Այսինքն, այսօր մեր հնչեցուցած ահազանգը այս համայնքէն ներս ոմանց համար վաղուց
սպասուած լուր մըն է, նոյնիսկ աւետիս մը։ Աչքերնին լոյս... 

Մեր ընթերցողներուն կու գանք տեղեկացնել, որ այս տարեդարձի խմբագրականը անկիւնադարձ
մըն է ԺԱՄԱՆԱԿ-ի պատմութեան մէջ։ Չենք ալ գիտեր՝ գուցէ սա վերջին տարեդարձը ըլլայ
այս թերթին։ Յամենայնդէպս, խմբագրութիւնս ու վարչութիւնս համախոհաբար որդեգրած են
ճանապարհային քարտէս մը, որով կը նախատեսուի համագործակցիլ այս համայնքի բոլոր
առողջ ու հաւասարակշռուած ուժերուն, շրջանակներուն հետ եւ զօրակցութիւն ապահովել
ԺԱՄԱՆԱԿ-ը անդունդի եզրէն փրկելու եւ զայն նոր աշխարհի յարիր լրատուամիջոցի մը
վերածելու համար, իր ծով պաշարի վերարժեւորումով։ Վճռակամ ենք, բայց ոչ միամիտ՝
չափազանց լաւատես ըլլալու համար։ Վերջին յոյսի մը ետեւէն պիտի երթանք մինչեւ վերջ
ու մնացեալին համար կը դժուարանանք կանխատեսումներ ընել։ 

28 հոկտեմբեր 1908 թուականին հիմնուեցաւ ԺԱՄԱՆԱԿ-ը... Օրերէն չորեքշաբթի էր։ 113
տարի անց, այսօր դարձեալ չորեքշաբթի մըն է... Սա պիտի ըլլայ կա՛մ այս թերթի
վերածնունդը եւ կամ վախճանը։ Հանելո՞ւկ... Բարին ընդ մեզ։ 

ՔԱՍԻՄԻ ՄԱՍԻՆ ՇԱՀԵԿԱՆ ՅՕԴՈՒԱԾ 

Որպէս Թուրքիոյ անընդմէջ հրատարակուող ամենահին օրաթերթը՝ ԺԱՄԱՆԱԿ-ի
գործունէութիւնը միշտ բարձր կը գնահատուի նաեւ երկրի լայն հասարակութեան կողմէ։ Այս
ամբողջին մէջ, թերթիս հիմնադիր Միսաք Գօչունեանի թողած ժառանգութիւնն ալ
կ՚արժեւորուի ժամանակներու մէջ։ ԺԱՄԱՆԱԿ-ի հիմնադրութեան 113-րդ տարեդարձին առթիւ,
այսօր տեղ կու տանք «T24»ի վրայ որոշ ժամանակ առաջ Մեհմէտ Ֆաթիհ Ուսլուի
ստորագրութեամբ հրապարակուած գրութիւն մը՝ Միսաք Գօչունեանի մասին։ Ստորեւ
նոյնութեամբ կը ներկայացնենք այդ յօդուածի թրքերէն բնագիրը։ 

Թրքահայ ազգային-եկեղեցական կեանքը երկար ժամանակէ ի վեր գերեվարուած է քաոսի մը
կողմէ, որ կ՚ահագնանայ ու կ՚ահագնանայ անվերջ։ Համայնքէն ներս հերթական փոթորիկը
ծագած է. զարմանալի՞։ Սա անյաղթահարելի փակուղիի մը երկար պատմութիւնն է, որ կը
զուգորդուի պառակտումներով։ Սահմանափակ ներուժով հաւաքականութեան կենսունակութիւնը
կախեալ է իսկական սիներժիէ մը, այլապէս հաւաքական ձախողումը կը դառնայ անխուսափելի։
Քաոսը յաղթահարելու ցանկութիւնը կրնայ ըլլալ համատարած, սակայն, բեւեռացումները
գործնականօրէն կ՚իմաստազրկեն զայն։ Առ երեւոյթ բարի բոլոր ցանկութիւններու
անկեղծութեան փորձաքարն է՝ միասնականութիւն եւ ներդաշնակութիւն ապահովելու ուղղեալ
կամքը, որ ի սպառ կը պակսի միանշանակ։ 

Այլասերած հաստատութիւններ, յետամնաց մտայնութիւն, հաւաքական հարստութեան անարդար
բաժանում, սեփական ուժերու նկատմամբ թերահաւատութիւն, անկազմակերպ աշխատանք,
սնանկացած վարչական համակարգ, միջոցներու մսխում, անկառավարելի գործընթացներ,
ազդեցութեան ամուլ պայքարներ, անհեռանկար գործունէութիւն… Կարելի է թուարկել շատ
երկար, բայց այսքանը լրիւ բաւարար է հետեւցնելու համար, թէ այս համայնապատկերը
կրնայ միայն ցոլացնել տեւական տագնապ, կրնայ միայն շարունակ ծնունդ տալ կռիւներու։
Չափազանցութի՞ւն։ 

Ներկայիս օրակարգի վրայ է Սահակ պատրիարքին եւ Պետրոս Շիրինօղլուի
տարակարծութիւններով յառաջացած գայթակղութիւնը։ ERVAB-ի («Թրքահայ վաքըֆներու
միութիւն» անպաշտօն խմբաւորումը)՝ վարչայիններու բնորոշ առցանց փակ հարթակէն յորդած
բանավէճը հանրային կարծիքի սեփականութիւնը դարձած է հրապարակային ելոյթներով,
մամուլի մէջ կամ ընկերային ցանցերու վրայ կատարուած յայտարարութիւններով։ Մօտաւոր
անցեալի կտրուածքով յիշողութեան թարմացում մը ի յայտ կը բերէ առարկայական հանգամանք
մը։ Թրքահայ իրականութենէն ներս քաոսը սկսած է խորանալ, երբ համայնքային ժողովները
սկսած են փակուիլ մամուլին։ Ժողովուրդը կտրուած է վարչական կեանքէն կամ անոր
հետեւելու հնարաւորութենէն, իսկ հանրային կարծիք ստեղծելու համար նախանիւթ կը
ծառայեն բամբասանքները։ Պաշտօնական սկզբնաղբիւր գոյութիւն չունի։ Դռնփակ աշխատանքի
հետամուտ վարչայիններ ուղղակիօրէն ապատեղեկատուութիւն կը հրահրեն համայնքէն ներս։
Ու տակաւին տուեալ պահու կամ հարցի իրենց ցանկութեան կամ նախընտրութեան համաձայն կը
կատարեն լուրերու արտահոսք, լսումներ մատուցելով լրագրողներուն։ Նոյնիսկ, երբեմն
արտահոսքը կատարած անձերը յաջորդ քայլափոխին կրնան հերքել կամ ուրանալ մատուցուած
լսումները, ըստ արձագանգներու կամ սխալ կանխատեսումներու, հաշուարկներու։
Ճակատագի՞ր։ 

ERVAB-ի փակ հարթակի սահմաններէն դուրս եկած բանավէճը տխուր կացութիւն մը կը պարզէ
համայնքի աչքին առջեւ։ Անհամաձայնութիւնները այն աստիճան սաստկացած են, որ Պետրոս
Շիրինօղլու շաբաթավերջին գրած է, թէ Սահակ պատրիարք արժանի չէ Աթոռը զբաղեցնելու։
Նորին Ամենապատուութիւնն ալ ասոր վրայ լքած է հարթակը։ Սա զգայացունց երեւոյթ մըն
է, որու ազդեցութիւնները կրնան պայմանաւորել իրադարձութիւններու շարունակութիւնը։
Սա կրնայ ներգործել համայնքային կեանքի տեսանելի ապագայի խմորումներուն մէջ։
Շիրինօղլուի այդ վերջնագիրը կրնայ կարմիր թելի մը վերածուիլ համայնքի ներքին
յարաբերութիւններու ընդհանուր դրուածքին տեսակէտէ։ ERVAB-ի իբր թէ փակ հարթակէն
կատարուած արտահոսքերը տակաւին ունին բազում երեսակներ, կ՚առընչուին նաեւ որոշ
քաղաքական մտահոգութիւններու հետ, եւ այլն։ Ջրբաժա՞ն։ 

Սկզբունքօրէն ճիշդ չենք համարեր զուտ լսումներու հիմքով աւելի խորանալը այդ բոլորին
մէջ։ Առանցքային մասը, ըստ երեւոյթին, արդէն վերոյիշեալն է։ Բնականաբար, մենք այս
բոլորին վերաբերեալ ունինք մեր դիտարկումներն ու համոզումները, այս համայնապատկերին
վրայ ի յայտ եկած դերակատարներուն վերաբերեալ մեր վերաբերմունքն ու անոնց
գործունէութեան շուրջ մեր արժեւորումները։ Յամենայնդէպս, այստեղ հարկ չենք համարեր
այդ բոլորը մանրամասնել, որպէսզի չստեղծենք արդարներ կամ մեղաւորներ փնտռելու
վտանգաւոր ծովը բացուած ըլլալու տպաւորութիւնը։ Խուսափո՞ւմ։ 

Վերջին օրերու հրատապ իրադարձութիւնները երեւան բերած են նաեւ նոյնքան կենսական
ուրիշ հարց մը։ Ի տարբերութիւն մեր բաւական կայացած տպագիր լրատուամիջոցներէն,
թրքահայ իրականութեան մօտ սիրողականի նուազագոյն շեմէն ալ շատ աւելի վար են՝
լսատեսողական միջոցներով հանրային կարծիք ստեղծելու հնարաւորութիւնները։
Համեստութենէ հեռանալու կամ ոեւէ մէկը դատելու մտադրութիւն բացարձակապէս չունինք,
բայց այդպիսի հարթակներու վրայ ծաւալուած քննարկումները երբեմն կամայ թէ ակամայ
խոչընդոտի կը վերածուին՝ լսարանի առողջ կողմնորոշման տեսակէտէ։ Առկայ
տակնուվրայութեան մէջ սա կը բարդացնէ ամէն ինչ։ Քարոզչութի՞ւն։ 

Հեռավար ծրագրի մը ժամանակ շաբաթավերջին շատ հետաքրքրական վիճակ մը ստեղծուեցաւ։
Սահակ պատրիարքի եւ Պետրոս Շիրինօղլուի առճակատման շուրջ կը կատարուէին
խօսակցութիւններ։ Անշուշտ, տրամաբանականօրէն, զրոյցի հունը պարզ պէտք է ըլլար,
որովհետեւ արդէն կային հրապարակումներ, յայտարարութիւններ, որոնց մէջ թէ՛ դէպքերը
բնութագրուած էին եւ թէ մօտեցումները պարզուած, թէկուզ իրերամերժ։ Այսինքն,
տրամաբանականօրէն, այդ բոլորը սեղանի վրայ պիտի դրուէին՝ որպէս գաղափարական տարրեր,
որոնց լոյսին տակ կարծիքի փոխանակումներ տեղի պիտի ունենային։ Եկուր-տես, որ
ընթացքը բոլորովին տարբեր էր։ Երեւոյթը, տեսակէտները կշիռքի վրայ դնելու փոխարէն՝
զրուցակիցները յաճախ կը յիշեցնէին սեփական կարմիր գիծերը, որոնք չես գիտեր ի՛նչ
նշանակութիւն կրնային ունենալ։ Փրիմիթիֆ, նողկալի դրուագները երբեմն գութ, երբեմն
ալ ամօթի զգացում յառաջացնելու աստիճանին կը հասնէին՝ մանաւանդ շարքային թրքահայու
մը արժանապատուութեան տեսակէտէ։ Զզուա՞նք։ 

Աւելի՛ն, նման միջավայրի մը մէջ յաճախ կոչեր կը հնչեցուէին Պատրիարքական Աթոռին
շուրջ համախմբուելու համար։ Հասկնալի է, որ այս սկզբունքը հասարակաց յայտարար մըն է
մեր համայնքին համար։ Բայց եւ այնպէս, ենթակաները այդ սկզբունքին շուրջ այնպիսի
ընկալումներ կ՚արտայայտէին, որ նոյնիսկ այդ հասարակաց յայտարարը կը վնասուէր։
Դարերու տեւողութեան Պոլսոյ Պատրիարքութեան գործունէութիւնը միշտ քննադատուած է։ Սա
բնական երեւոյթ մըն է՝ մանաւանդ, որ այս Աթոռը թէ՛ հոգեւոր եւ թէ վարչային կեդրոն
մը եղած է։ Քննադատութիւնները շատ ատեն վերաբերած են վարչական գործունէութեան։
Աթոռը թէեւ միշտ որոշ չափով հոգեւոր շղարշի ներքեւ դիմագրաւած է այդ
քննադատութիւնները, սակայն գաղափարական առումով ալ այդքան տկար չէ եղած։
Պատմութիւնը ցոյց կու տայ, որ գաղափարականի պակասները ընդունելի սահմաններէ անդին՝
հոգեւոր շղարշի ներքեւ թաքնուելով հաւասարակշռելու փորձերը յաջողութիւն չեն բերած
Աթոռին։ Մեր արդի տարեգրութիւններուն մէջ եւս կան բազում օրինակներ։ 

Յիշեալ «իւրայատուկ» քննարկումներուն ժամանակ, Սահակ պատրիարքի զանազան քայլերուն
համար կատարուած քննադատութիւններու բուն էութեան անդրադառնալու փոխարէն՝ մարդիկ կը
փորձէին կեդրոնանալ կարգ մը անհասկնալի հանգամանքներու վրայ։ Յստակ ստորագրութիւնով
հրապարակուած յայտարարութեան մը պարագային զրուցակիցները ենթադրութիւններ կ՚ընէին,
թէ ո՛վ կամ ովքե՛ր գրի առած կրնային ըլլալ այդ մէկը կամ ո՛ր շրջանակները կրնային
ներգործած ըլլալ անոր պատրաստութեան՝ ներքին խոհանոցային փուլերուն վրայ։ Պատրիարքի
հասցէին կատարուած քննադատութիւններու էութիւնը շրջանցելով, անոնց վերաբերեալ
հրապարակային քննարկման ատեն ուշադրութիւն շեղեցնելով միթէ օգո՞ւտ կը բերուի իրեն։
Վիճաբանութեան մը մէջ գաղափարական հարթութենէն հեռացումը ռիսք կը ստեղծէ
սկզբունքները ստուերի տակ թողելու, խնդիրները անձնաւորելու, իսկ գահակալի դիրքը
ամուր կրնայ ըլլալ մի միայն սկզբունքային գետնի վրայ։ Մեր համայնքին մէջ ամէն մարդ
պէտք է ունենայ ազատ-համարձակ կարծիք յայտնելու իրաւունք եւ հնարաւորութիւն, անոր
նկատմամբ տարրական յարգանքով հանդերձ, ընդունուած կանոններու ծիրին մէջ։
Դժբախտաբար, մեր մօտ չկան միջոցներ զսպելու համար այնպիսի մարդիկ, որոնք թէեւ լաւ
են խորքով, սակայն, խօսափողը ձեռք անցընելու պահուն, մեղմ խօսքով, կը կտրուին
հաւաքական պատասխանատուութեան գիտակցութենէ՝ իյնալով զգացականութեան յորձանուտին
մէջ։ Համբերութի՞ւն։ 

Ի շարունակութիւն՝ տակաւին ուրիշ հարց մը, որու դրսեւորումները շատ աւելի ծանրակշիռ
են։ Այս համայնքին մէջ կարեւոր թիւով մարդիկ կը շարունակեն պատրիարքին կամ
Պատրիարքարանին հասցէագրուած քննադատութիւնները ընկալել նախընտրական ժամանակաշրջանի
հոգեբանութիւնով եւ իրենց հետեւութիւններն ու մեկնաբանութիւնները կը կատարեն
նախընտրական գործընթացի տրամաբանութիւնով եւ ուժերու յարաբերակցութիւնով։ Այս
ցաւալի սխալը կը գործեն նաեւ մարդիկ, որոնք Աթոռի անունով հանդէս կու գան։
Մարտավարութի՞ւն։ 

Մէկ կողմէ ըսել, որ պատրիարքական ընտրութիւնը վերջացած է ու պէտք է համախմբուիլ
գահակալին շուրջ, իսկ միւս կողմէ իւրաքանչիւր քննադատութիւն ընկալել կամ հանրութեան
մատուցել՝ նախընտրական, արդէն աւարտած մրցակցութեան դրուածքով կամ պայմաններով։
Ինչո՞ւ այս հակասութիւնը։ Ինչո՞ւ նոր գահակալի՝ Սահակ պատրիարքի գործունէութեան
վերաբերեալ քննադատութեան մը պարագային անմիջապէս բանալ հին տետրակները, բորբոքել
հին վէրքերը։ Ինչո՞ւ քննադատութիւններուն քաղաքակիրթ ձեւով հակափաստարկներ բերելու
եւ աւելի համոզիչ ըլլալու փոխարէն՝ մարդիկ վանել, պիտակաւորել։ Սա կը նշանակէ
միասնականութեան երգ երգելով գործնականօրէն պառակտում հրահրել։ Սա բաժնելով տիրելու
ձգտումի խոստովանութեան կը վերածուի, եթէ Սահակ պատրիարքի որոշ մերձաւորներ
փոփոխութեան չենթարկեն իրենց խօսոյթը։ Ըստ երեւոյթին, վերջին պատրիարքական
ընտրութիւնը բաւական թիւր ընկալուած է ոմանց կողմէ, համայնքի անդամները
հակադրութիւններով դասաւորելու ծուղակին մէջ ինկած են ոմանք, ճիշդ չեն ընկալած
ընտրական մրցակցութեան բնոյթն ու ոգին եւ այսօր ալ այդ հիման վրայ իրենց հասած
յաջողութիւնը չեն կրնար մարսել։ Երանի անոնք ինքնաքննադատութեան եւ
ինքնասրբագրութեան դիմեն՝ առանց աւելի վնաս հասցնելու Սահակ պատրիարքին եւ իր կողմէ
միջամտութեան մը ստիպողութիւնը չստեղծեն, որպէսզի պնդումները հետզհետէ տարածում
չգտնեն, թէ անոնց կողմէ պաշարուած վիճակ մը ունի։ Ահազա՞նգ։ 

Պատրիարքի մը հովանաւորելու եւ կառավարելու հնարաւորութիւնները կրնան առաւելագոյնի
հասնիլ՝ որքան ատեն, որ ան կը վարուի որպէս անկախ, ինքնուրոյն գործօն։ Իր
համախմբման կարելիութիւնները կրնան գագաթնակէտին հասնիլ՝ որքան ատեն, որ կը յաջողի
բոլորի հետ հաւասար հեռաւորութեան վրայ մնալ։ Գահակալի հեղինակութիւնը բարձրակէտին
չի կրնար հասնիլ՝ ո՛չ թէ գործակատարներու «պապէն աւելի պապական» ծառայութիւններով,
այլ գործակիցներու լայնախարիսխ փաղանգով։ Գահակալի կշիռը ուղիղ համեմատութեան մէջ
է՝ դատողութեան փիլիսոփայութիւնով, ճկունութեան ընդունակութիւնով եւ
քննադատութիւններէ օգտուելու իմաստութիւնով։ Պատրիարք մը կայանալու եւ լիարժէք
գործելու համար պէտք չունի կուռքացուելու։ Առաւելապաշտութի՞ւն։ 

Քաւ լիցի, որ Նորին Ամենապատուութեան դաս տալու յաւակնութիւնը ունենայինք։ Այս
բոլորը պէտք է նկատի ունենան անոնք, որոնք երկար ժամանակէ ի վեր հանդէս կու գան՝
որպէս Սահակ պատրիարքի կողմնակից եւ կը կարծեն, թէ կրնան համայնքէն ներս մենաշնորհ
մը վայելել իբր այդ։ 

Հայաստանի սահմանին վրայ կանգնած զինուորը առանձին է այսօր։ Մինակ, միսմինակ
հերթապահութեան կ՚երթայ՝ նոյնիսկ հարիւր տոկոս վստահ չըլլալով, որ իր ըրածը վերջին
հաշուով հարց մը կը լուծէ՞, բանի մը կը ծառայէ՞։ Այդ կասկածը գործնականօրէն
տատամսումի չի տանիր սահմանին կանգնած զինուորը։ Ան յամառօրէն կը պահէ հերթը՝
առանձինն, սակայն, հաւատարիմ իր արեան կանչին։ Պետութեան հզօրութիւն կամ
ղեկավարութեան քաղաքական կամք չկայ հիմա Հայաստանի սահմանին կանգնած զինուորի ետին,
բայց ան հո՛ն է, միսմինակ ու սեփական պատմութեան բեռը ուսին... Ծա՞նր, անտանելի՞ ու
տակաւին ով գիտէ ի՞նչ... Սահմանի այդ առանձին զինուորի պատկերը ամփոփումն է ամբողջ
յետպատերազմեան ժամանակաշրջանի տագնապին։ 

Վաղը արտահերթ ընտրութիւն տեղի պիտի ունենայ Հայաստանի մէջ, երբ երկիրը կը փնտռէ իր
անդորրը եւ պետութիւնը կը ձգտի կայունութեան։ Հայաստանի Հանրապետութեան քաղաքացին
պիտի փութայ քուէատուփի մօտ՝ առանձին, սահմանի վրայ կանգնած զինուորին նման։ Անոր
ձայնը պիտի պայմանաւորէ ճակատագիր մը։ Ան պահ մը պիտի մնայ իր խղճին հետ գլուխ
գլուխի ու նախընտրութիւն մը պիտի ընէ առանձին, սահմանի զինուորին նման։ Հայաստանի
Հանրապետութեան քաղաքացին ամէն ինչը պահ մը պիտի դատէ միսմինակ՝ պատմութեան բեռը
ուսին, սահմանին կանգնած զինուորին ճիշդ նմանութեամբ։ Իր արեան կանչով պիտի
կողմնորոշուի, որպէսզի սահմանին կանգնած զինուորը վերստին պետութեան հզօրութիւնը
ուղեկից ունենայ ու վերստին զգայ, թէ ղեկավարութեան մը քաղաքական կամքը կայ իր
ետին։ Ակնթարթի մը առանձնութեան մէջ Հայաստանի Հանրապետութեան քաղաքացին հաշուեկշիռ
մը պիտի ընէ՝ ամիսներ տեւած դաւաճաններու եւ հերոսներու թոհուբոհին համար։ Ան պիտի
ջանայ յագեցնել երկրի անդորրութեան որոնումը, գոհացնել պետութեան կայունութեան
ձգտումը։ Այս բոլորը ընելու ժամանակ պիտի ունենայ միակ ուղեցոյց մը, որն է՝ ի
հեճուկս ամէն ինչի սահմանին վրայ առանձինն կանգնած զինուորին յամառութիւնը։ 

Հայոց պատմութեան առկայ սուր ճամբաբաժանին հնարաւոր պիտի ըլլա՞յ հաւաքական
դատողութեան, հաւաքական մտքի, հաւաքական իմաստութեան դրսեւորումով մը երաշխիքներ
ստեղծել ապագայի համար։ 

Հայաստանի Հանրապետութեան գոյութիւնը կախում ունի իր շարքային քաղաքացիի քուէատուփի
մօտ գործելիք սխրանքէն՝ ակնթարթի մը համար միսմինակ, սահմանին վրայ կանգնած
զինուորին նման եւ սահմանին վրայ կանգնած զինուորին համար։ Հայաստանի սահմաններուն
եռագոյնը պարզուած կ՚ըլլայ խաչաձեւ ձողի վրայ. միակ ապաւէնը՝ միսմինակ զինուորին եւ
վաղը առանձինն խղճի ձայնին հետեւելիք քաղաքացիին։ Աստուած պահապան եւ օգնական
բոլորին՝ վերանորոգ եռանդով, ապագայի նկատմամբ թարմ հաւատքով վերստին սկսելու համար
կեանքի ծառը խնամելու։ 

Արցախի երկրորդ պատերազմը ծանր հետեւանքներուն առընթեր, հայութեան օրակարգին վրայ
բերաւ բազում հարցականներ։ Պատերազմի հետեւանքները տարաբնոյթ են։ Մէկ կողմէ
անծայրածիր ժամանակներու տեսակէտէ մարտահրաւէրներ, իսկ միւս կողմէ օրհասական
հարցեր։ Հարցումները, նոյնպէս, մէկ կողմէ անծայրածիր ժամանակներու համար, իսկ միւս
կողմէ այժմու բարդ պահէն ծնունդ առած մշուշին մէջ կողմնորոշուելու համար։ 

Աւելի քան քսան տարի հայկական կողմը Արցախի պարագային ստեղծուած կարգավիճակը
անխափան պահպանելէ յետոյ ինչո՞ւ եւ ինչպէ՞ս ենթարկուեցաւ 44-օրեայ պատերազմին։
Կարելի՞ էր արդեօք կանխել Արցախի երկրորդ պատերազմը կամ զայն կանգնեցնել խելամիտ
որեւէ հանգրուանի մէջ։ Պատերազմին որպէս հետեւանք ծնունդ առած քաղաքական տագնապը
յաղթահարելու համար Հայաստանի մէջ տեղի ունեցաւ արտահերթ ընտրութիւն։ Արդեօք անոր
արդիւնքները յոյս կը ներշնչե՞ն տագնապը յաղթահարելու համար։ Այժմ Հայաստան ի՞նչ
պէտք է ընէ, որպէսզի կայուն անվտանգութեան եւ ապահովութեան հասնի՝ որպէս պետութիւն։
Թուրքիոյ եւ Ատրպէյճանի հետ ուղղակի յարաբերութիւններու հաստատման հեռանկարները
ի՞նչ կրնան բերել երկրին։ Այսօր ստեղծուած համայնապատկերը երկարաժամկէտ ի՞նչ
լուծում կրնայ ենթադրել Արցախի հիմնախնդրին համար։ Այս բոլոր հարցերուն մէջ դեր մը,
ազդեցութիւն մը կրնա՞յ ունենալ սփիւռքը։ Ու տակաւին ի՞նչ երաշխիքներ կրնան
ստեղծուիլ, որպէսզի հայկական շահերը հնարաւորինս յառաջ տարուին եւ Հայաստան
կարողանայ բանակցիլ կարելի չափով ամուր դիրքերէ։ 

Այս հարցականները մէկ կողմէ տեսական են, իսկ միւս կողմէ նոյնքան գործնական։ Անոնց
հաւանական պատասխաններուն վերաբերեալ որոնումը հնամենի ժողովուրդի մը եւ անոր
պետութեան ճակատագիրը պիտի բնորոշէ։ 

Այդ պատասխանները դէպի ապագայ ճանապարհին վրայ կրնան բանալիներ մատուցել, եթէ
հաւաքական դատողութեան տեսակէտէ կարելի ըլլայ հասնիլ պաղարիւն եւ իրատես
արդիւնքներու։ 

ԱՐԱ ԳՕՉՈՒՆԵԱՆ 

Չեմ գիտեր ի՞նչ պատահեցաւ, տարիներ ետք, օր մը, բայց ե՞րբ էր իսկապէս, ելեր էի
դուրս, լուսանկարները մնացեր էին բաց, լոյսին ու փոշիին, այդպէս եղած էր միշտ, երբ
միասին էինք, դրած էինք տան պատերուն, գնդասեղով մը ամրացուցեր էինք, դիտեր, մոռցեր
էինք անոնց գոյութիւնը. ջերմութիւնը, քաղաքին խոնաւութիւնը, միջատներու կեղտն ու
բիժերը, ծխախոտը, տնային բոլոր ապականութիւնները խաւ առ խաւ մտեր էին թուղթէն,
սուզուեր, ներծծուեր խաւաքարտին մէջ, ցեցի պէս կերեր հենքը. անոնց մակերեսներուն
դեղնաւուն արատներ յայտնուեր էին, գիծերը դարձեր էին անորոշ, տարտամ, ծաւալները
մթնցեր, իրերը կրծուեր էին, դէմքերը հեռացեր, մոռցուեր էին գրեթէ, խօսք մը, բառ մը,
անուն մը, տեղանունի հետք մը միայն կրնայի դնել անոնցմէ մէկուն կամ միւսին վրայ:
Քայքայումը սկսած էր: 

Որոշեցի հաւաքել ատոնք, բորբոսած, հնամաշ, հիւանդ կամ փսորուած պատառիկները
դասաւորեցի, տրցակը փաթթեցի իր նախկին լաթին մէջ, ինչպէս ատենին մայրերը կը փաթթէին
երեխաները իրենց շորերուն մէջ, Էլմոն, Վերժին, Անթիքա լուացեր, մաքրեր, փաթթեր էին
իրենց աղջիկները, գրկեր, համբուրեր ու դրեր էին օրօրոցը կամ խանձարուրը, որ մեծնան,
իրենք ալ օրօր կ՚երգէին, երգեցին, յետոյ ձայնը մեղմելով լռեցին, պիտի զետեղէի
դարաններէն մէկուն վրայ, երկու հաստափոր գրքի միջեւ, եւ մէկէն պատմութիւնը սկսաւ:
Կարծեցի մէկէն պատմութիւնը սկսաւ, հատում մը եղաւ, բան մը կոտրեցաւ, թել մը փրթաւ,
եւ մէկիկ-մէկիկ լուսանկարները թափեցան գետին, գորգին վրայ, մտածեցի հին կարպետն է,
կարմիր, կապոյտ, կանաչ, նոր ու հին պատկերները ցրուեցան, սփռուեցան, դէմքերը,
տեսարանները շրջուեցան, աղտոտած, կռնծած, մաշած յետնամասերու գիրերը սկսան ջնջուիլ,
աւազի վրայ քայլեր, փոշի, կամ ստուեր, կարծեցի Մարիամի կորսուած տետրակէն էջեր էին,
գիտէի, անոր մանուշակագոյն մելանով տառերը, օրը, ժամը, ամիսը, տեղը, անունը,
մականունը, տեսեր եմ գրեթէ այդ ժամանակագրութիւնը, ամեն ինչ արձանագրուած էր, կը
բաւէր արտագրել. տետրակին էջերը պատռտուեր էին, խառն ի խուռն եւ անխուսափելի
ետեւառաջումներ կը յայտնուէին, թերթերը կը շփոթուէին լուսանկարներուն հետ, սպրդեր
էին անոնց միջեւ, մտեր էին անոնց մէջ, կը դառնային հեռաւոր կրակի մը փայլերուն
վրայ, օճախին բոցը կը պտուտքէր, մէկը կը մրափէր, միւսը կար կը կարէր, երրորդը կը
ծխէր, որեւէ դէպք տեղի չէր ունենար, երբ հնչեց հեռաւոր աշտարակին ժամացոյցը: 

Ո՞ւր էի: 

Ե՞րբ էր: 

Ուշ էր: Թերեւս, արդէն շատ ուշ էր, բայց կրնայի փորձել հաւաքել լուսանկարները,
թուագրել, թափանցիկ թուղթերով պաշտպանել, կարգաւորել, ցանկագրել, ծրագիրներ մշակել,
մեկնիլ մինչեւ Պելֆոր, Մարիամի հետքերով, եթէ կային, նստիլ քաղաքապետարանի
արխիւային բաժնին մէջ, պեղել ամուսնութեանց, ծնունդի ու մահուան դիւանները,
հասցէներ ճարել, կանգնիլ դրան առջեւ, բարձրանալ սանդուխներէն, գտնել Ծաղկանոյշը, ան
որ Ֆլորա կը կոչուէր նաեւ, որ գուցէ թերեւս կ՚ապրի տեղ մը, կրնայի ճամբորդել
Պէյրութ, մխրճուիլ թոքախտանոցի թուղթերուն մէջ, եթէ պահուած ըլլային, յայտնաբերելու
համար Վերժինի մահուան թուականը, կրնայի տակաւին հետեւիլ Անթիքայի ոտնահետքերուն,
հարցաքննել ապրողները, տեղեկութիւններ ու լուսանկարներ հաւաքել, համադրել,
վերակազմելու համար պատմավէպին ինծի զլացած բոլոր մանրամասնութիւնները: Փաստելո՞ւ
համար, թէ այս բոլորը ցնորք չե՞ն, իրակա՞ն են: 

Կրնայի... բայց հրաժարեցայ շուտով այս փորձութենէն: Գոյութեան թանձրութիւնը ինչպէ՞ս
հաստատել երբ գտնելիքներս կը պատկանէին միայն ու միայն ստոյգին: Իսկ ստոյգը որքա՜ն
արագ ընթացքով մը հեռացեր, ջնջուեր է, գերեզմանուեր, ձգելով ինծի միայն դիւրաբեկ
քանի մը խօսքի աւերակներ: Ո՛չ իսկ աւերակներ: Ո՛չ իսկ մոխիրներ: Վարախաներ,
հիւղաւանի պատեր, տնակներ, անցքի կայքեր: Ա՛յդքան: Աւերակներուն ու մոխիրներուն
միջեւ կը բացուին աւազի ընդարձակ, շարժուն ու գնայուն տարածութիւններ: 

Անոնց հեռաստանին կրնամ դնել այս լուսանկարները, ասոնք իբրեւ յանգման կէտը
միւսներուն, յետոյ կը փոխեմ անոնց կարգը, մտովին կը մկրատեմ մի քանին, ինչպէս Էլմոն
ընել տուեր է, երբ հիանալի կարճումով մը հեռաւորութիւնն ու ժամանակը խախտեր է,
հաստատեր է իր ցանկութիւնը եւ Ծաղկանոյշը կանգնեցուցեր է իր մօտը, իր քովիկը.
այդպէս ալ ես՝ կը կտրեմ լուսանկարը վերէն վար, կը մտցնեմ Անթիքան ու սենեակը
տեսադաշտին մէջ, նրբին յեռումով մը, կը պահպանեմ խորքի, գոյնի, որակի
տարբերութիւնները, եւ ահա կազմուած է միակ ընդունելի տեսարանը. Էլմոն՝ ետին
Մարիամը, Վերժին՝ մէջտեղը առանձին, ասդին Անթիքան եւ իր անանուն աղջիկը: Պէտք չէ
մոռնամ որ Վերժինի ետին, առժամապէս բացակայ են, բայց կը կանգնին, երկու աղջիկները,
իրենց զաւակներով, թոռներով ու ծոռներով: 

Իսկ այս բոլորին կը պակսի, գիտեմ, կը պակսի ձայնը, որ տեսարանին մէջն է, անկէ ալ
դուրս նոյն ատեն, տեսակ մը յարաշարժ պատմութիւն, որ տեղ չունի, որ տեղ կը փնտռէ
աշխարհի վրայ ու չի գտներ, եւ դժգոհ, տրտնջալով, մշտապէս աքսորական՝ կը յանգի
ականջիս: Գիտէ որ պիտի չլքեմ զինք, ինչպէս իրենք երբեք չեն լքած, կ՚ըսէին, իրենց
երկար ընթացքը՝ այդ անելանելի աւազներէն անցնող, տեւապէս կորսուող, վերայայտնուող
ճամբան դէպի զիս: 

Բայց էականը թերեւս այն է որ այդ հաւաքական լուսանկարը առայժմ չկայ: Օր մը, գուցէ,
շողարձակ, երեւակայական գիծ մը կը միացնէ դէմքերը, նոյն տրամին շուրջ կամ նոյն
ոսպնեակի բոցին, կը վառէ, կը ջնջէ, կը փոշիացնէ անոնց մարմիններն ու հոգիները,
յետոյ ինք ալ իր կարգին կը քաշուի, կը հեռակայի, կ՚անհետանայ անստոյգ կէտէ մը
դուրս: 

«Գանար Անշէնէ» (Շղթայուած բադ) ֆրանսական երգիծական թերթը վերարծարծեց Սեւրի
Մխիթարեանի կալուածի շինարարական ծրագրին հարցը «Վատիկան բռնուեցաւ՝ ձեռքը
կրաշաղախի մէջ» յօդուածով, որ կարգ մը պնդումներ կը կատարէ, որոնք նորութիւններ չեն
տեղեկատւութեան գետնի վրայ, բայց նոր մեկնաբանութիւններով, որոնք հեռու են համոզիչ
ու սպառիչ ըլլալէ։ 

Հարկ կը նկատենք երկու ճշդում կատարել. առաջինը կը վերաբերի Վատիկանին եւ
Փրանկիսկոս պապին, որ Ցեղասպանութեան ճանաչումի հարցին մէջ ոչ մէկ ատեն Թուրքիոյ
ճնշումներուն չեն ենթարկուած, ոչ ալ Պոլսոյ կաթողիկէ փոքրամասնութիւններուն շահերը
պաշտպանելու համար՝ զիջած են իրենց յանդուգն դիրքորոշումներէն, ինչպէս 2015-ին
Ցեղասպանութեան 100-րդ տարելիցին առթիւ Պապին Վատիկանի մէջ կազմակերպած սրբազան
պատարագը եւ խորանէն Ցեղասպանութեան ճանաչումի հանդիսաւոր յայտարարութիւնը, Հայ
առաքելական կաթողիկոսական աթոռներու եւ գահակալներու եւ Հայաստանի Հանրապետութեան
նախագահին ներկայութեամբ։ Նոյնպէս, յաջորդ տարի՝ 2016-ին դէպի Հայաստան անոր
ուխտագնացութիւնը եւ Հայութեան ի նպաստ անոր արտայայտած մտքերը։ 

Երկրորդ կարեւոր նշումը կը վերաբերի Գերապայծառ Լեւոն Զէքիեանին, որ ըլլալով Պոլսոյ
Հայ կաթողիկէ համայնքի առաջնորդ, կրնար Թուրքիոյ իշխանութիւններուն կողմէ ճնշումի
ենթարկուիլ։ Սակայն, նոյնիսկ Սեւր 2015-ի պատասխանատուները կ՚ընդունին որ այդ
ծրագիրը մերժուած էր նախքան հայր Զէքիեանի՝ պապական նուիրակ նշանակուիլը։ 

Հայր ԶԷքիեանին առնչութեամբ կայ այլ հանգամանք մը եւս, որ կարեւոր է նկատի ունենալ։
Ան, նախ եւ առաջ գիտութեան նուիրուած անձնաւորութիւն է, հայագէտ մտաւորական մը։
Պայմաններու բերումով իրեն յանձնած են սնանկութեան եզրին հասած Մխիթարեան
միաբանութեան տնօրինումը։ Որքան ալ ներկայ պայմաններուն մէջ անընդունելի ըլլայ Նիսի
միջնորդներու կողմէ անոր ներկայացուած շինարարական ծրագիրը, ատիկա պէտք չէ խափանէ
անոր բարձրորակ գիտնականի, մաքուր հոգեւորականի, նուիրեալ կրթական գործիչի համբաւը։

«Գանար Անշէնէ»-ի մեծագոյն ամբաստանութիւնը՝ Սամուէլ-Մուրատ վարժարանի
ընկերակցութեան վարչութեան նախագահութիւնը գրաւելու միտող յեղաշրջումի (putsch)
վարկածն է։ Սակայն, հոս է նաեւ անտրամաբանական մեծագոյն եզրայանգումը։ Պուիկի
շինարարական ծրագիրը, զոր կը պաշտպանէ հայր Զէքիեան, կը նախատեսէ 60 տարուան համար
Սեւրի մխիթարեաններու կալուածին տնօրինումէ զրկումը։ Ա՞յս է Վատիկանի՝ Սեւրի
կալուածին տիրանալու ձեւակերպումը։ 

Կը մնայ մեծագոյն հարցականը՝ արդեօք հայր Զէքիեանի կողմէ Սեւրի Մխիթարեան վարժարանի
ընկերակցութեան վարչութեան տիրանալու միտող putsch եղա՞ծ է, թէ՞ ոչ։ Կը սպասենք
դատարանի որոշումին։ Մէկ բան յստակ է, որ Սեւրի Մխիթարեան վարժարանը կը կրէ
Մխիթարեան միաբանութեան կնիքը։ Բնական է որ անոր տնօրինումը կատարուի Մխիթարեան
միաբանութեան համաձայնութեամբ։ Երկրորդ, հանրային ժողովներու ընթացքին, որքան որ
կազմակերպիչներուն կողմէ վարժարանին յիշողութեան վայր եւ Ցեղասպանագիտական
հետազօտութեան կեդրոն ըլլալու հանգամանքը շեշտուեցաւ, նոյնքան ալ, եւ աւելի՛,
կրթական կառոյց մը վերահաստատելու փափաքը պնդուեցաւ հրաւիրեալ ժողովականներուն
կողմէ։ 

Թաւշեայ յեղափոխական կառավարութիւնը, խանդավառութեան օրերէն ետք, երկրի
վերակառուցումի, բարենորոգումներու ճամբուն վրայ բախեցաւ բազմաթիւ արգելքներու,
պատնէշներու, ինչպէս՝ Արցախի կառավարութեան հետ համագործակցութեան, կաշառակերութեան
դէմ պայքարի, դատաիրաւական համակարգի նորոգման բնագաւառներուն մէջ...։ Կրթական
մարզը եւս հիմնական փոփոխութեան կը կարօտէր։ Դպրոցները նախկին վարչակազմի
փտածութեան կարեւորագոյն յենարաններէն էին։ Կաշառակերութիւնը ուսուցչական կազմին
մէջ սովորական երեւոյթ էր։ Դպրոցներու տնօրէններէն շատեր ընտրակաշառք բաշխելու
գործակալներ էին, իսկ դպրոցները իբրեւ ընտրատեղամաս՝ խախտումները իրագործելու վայր։
Մէկ խօսքով կրթական համակարգը նախկինին ամէնէն խոցելի բնագաւառներէն էր։ 

Բնական է որ նոր կառավարութիւնը պետական կառոյցներու լայնածաւալ բարեփոխութեան մէջ
կարեւոր տեղ յատկացնէր կրթութեան, կրթական համակարգին։ Վերջապէս, պետութեան մը
մեծագոյն հարստութիւնը անոր բնակչութիւնն է, իսկ կրթական համակարգը ընկերութեան
զարգացումը ապահովող գլխաւոր ազդակը։ 

Կրթութեան նախարարը պարբերաբար ընդդիմադիր ճակատի թիրախ հանդիսացաւ, որ անոր
հրաժարականը պահանջեց։ Կրթական ծրագրի չափորոշիչներու օրինագիծի հրապարակման առթիւ
նորէն անոր հրաժարականը պահանջող ցոյցերը վերսկսան։ Կրթական նոր ծրագրի
հայեցակարգը, անոր բովանդակութիւնը, ուսուցման եղանակը, բարեփոխումները իրականացնող
յանձնաժողովներու անդամները, բոլորը արդար եւ անարդար քննադատութեան թիրախ դարձան։
Եւ այս ամէնը դրական է։ Չկայ զարգացում՝ առանց բարեփոխումի, չկայ բարեփոխում՝ առանց
հարցադրումի, մասնագիտական քննարկումի եւ տեսակէտներու, դիտողութիւններու
լայնածաւալ համադրումի։ 

Այս բոլորով հանդերձ կան երկու գլխաւոր խոչընդոտներ։ Առաջինը՝ դաւաճանական,
դաւադրական թէզի կողմնակիցներն են, որոնց յարձակումները թիրախ կ՚առնեն յատկապէս նոր
ծրագիրը մշակող անձերը, որոնք իբրեւ թէ Թուրքիոյ գործակալներ են կամ այսպէս
կոչուած՝ «սորոսականներ», որոնք ազգային ոգին սպանել ուզող Արեւմուտքի
սպասարկուներն են։ Երկրորդը՝ աւանդապաշտ այն ճակատն է, ինչպէս կարգ մը
եկեղեցականներ, որոնք հակառակ Հայաստանի կառավարութեան կողմէ Եկեղեցւոյ տրուած
առանձնաշնորհեալ կարգավիճակին, ազգային պաշտպանական հովանիին, 30 տարիէ ի վեր
անկարող գտնուած են պայքարելու աղանդներու Հայաստան ներթափանցման դէմ։ Եւ ասոնց
կողքին, բոլոր այն ուսուցիչները, դաստիարակները, դասախօսները, որոնք նախկին կրթական
համակարգէն առաւելագոյն օգտուողները եղած են, եւ որոնց հաշուոյն բնաւ չի գար
նորոգումը կրթական ծրագրին, որուն հետեւանքով կրնան կորսնցնել իրենց կազմած
դասագիրքերը, ծրագրերը,... մէկ խօսքով իրենց դրամագլուխը։ 

Աւանդապաշտներու եւ նորարարներու բախումը նոր չէ։ Միշտ ալ եղած է։ Փաստ է, որ
պսակաձեւ ժահրը պարտադրեց նոր միջոցներ, բացաւ նոր էջ... հարկ է ընդունիլ եւ առիթը
չփախցնել։ 

Փաշինեանի Ֆրանսա եւ Պրիւսէլ այցը, պատերազմէն ետք դէպի Արեւմուտք առաջինն է։ Ան կը
կրէ ռազմավարական նշանակութիւն, նկատի առնելով այն հանգամանքը որ՝ Հայաստան
ամբողջովին յանձնուած է ռուսական պաշտապանութեան։ Ի՞նչ կարելի է սպասել Ֆրանսայէն,
Եւրոպայէն ներկայ պայմաններուն մէջ։ Ի՞նչ պէտք է սպասել ԱՄՆ-էն։ 

Յաճախ տնտեսութիւնը, թուանիշերը աւելի դիպուկ ցուցանիշեր կու տան, քան՝
ժողովրդավարութեան եւ մարդկային իրաւունքներու պաշտպանութեան վերաբերեալ քաղաքական
յայտարարութիւնները։ Այս տեսանկիւնէն ԱՄՆ-ու նորընտիր նախագահ Պայտընի
կառավարութեան 2022-ին Հայաստանի համար սահմանած 24 միլիոն տոլարի օգնութիւնը, իսկ
Ազերպէյճանին՝ 120 միլիոնը, ԱՄՆ-ու համար երկիրներու ռազմավարական կարեւորութիւնը
յատկանշող ցնցիչ ցուցանիշ է։ 

Հայաստանի հանդէպ ԱՄՆ-ու անտարբերութիւնը զգալի էր, նոյնիսկ թաւշեայ յեղափոխութեան
օրերուն։ Նախագահ Թրամփ պատիւ չընձեռեց յեղափոխութեան վարչապետ Փաշինեանին հետ
հանդիպում ունենալու, հակառակ յանուն ժողովրդավարութեան, կաշառակերութեան դէմ
պայքարի, օրէնքի երկիր ու արդար ընտրութիւններ կայացնելու գործընթացին։ Թրամփ
երդուեալ էրտողանապաշտ մըն էր։ Իսկ նախագահ Պայտը՞ն՝ հայասէ՛րը կամ հայամէ՛տը, որ
անցեալ Ապրիլ 24-ին ճանչցաւ Ցեղասպանութիւնը, ինչո՞ւ այսքան անտարբեր կը մնայ այսօր
Հայաստանի համար ճակատագրական ու դժուարին օրերուն։ Ինչպէ՞ս բացատրել Հայաստանին եւ
Ազէրպայճանին յատկացուած օգնութեան այս անհաւատալի տարբերութիւնը, հակառակ Արցախի
երկրորդ պատերազմի ընթացքին՝ այդ երկրին պատերազմական բազմաթիւ ոճիրներ գործելուն,
ռազմագերիները չվերադարձնելուն, Հայաստանի պետական սահմանը խախտելուն, մշակութային
յուշակոթողները պղծելուն, իսլամապաշտ ահաբեկիչներու ծառայութեան դիմելուն... դեռ
չհաշուած Արցախի պատերազմի ընթացքին՝ Մինսքի խումբի հաստատած մատրիտեան երեք
հիմնադրոյթներէն երկուքը՝ բռնի ուժի կիրարկումի բացառութեան եւ ինքնորոշման
իրաւունքի սկզբունքները ոտնակոխելը։ 

Իրողութիւն է, որ մինչեւ ԱՄՆ-ը գործնական պատիժներու չդիմէ, ՄԱԿ-ի Ապահովութեան
խորհուրդի օրակարգին արձնագարելու միջոցին չդիմէ, Եւրոպան եւ Ֆրանսան պիտի մնան
ազէրական յարձակումները եւ մարդկային իրաւանց խախտումները խօսքով դատապարտողի դերին
մէջ։ Արեւմտեան երկիրներու նեցուկը կը չափուի ԱՄՆ-ու ներգրաւումին չափանիշով։
Իրողութիւն է նաեւ որ ԱՄՆ-ն եւ արեւմտեան երկիրները Հայաստանը ռազմավարական եւ
տնտեսական գործընկեր չեն ընդունած։ Թաւշեայ յեղափոխութիւնը հակառուս յեղափոխութիւն
չէր, ուրեմն, ոչ-հետաքրքրական՝ ԱՄՆ-ու շահերուն։ Անցեալ երեսուն տարիներու ընթացքին
Հայաստան միշտ օգնութիւն պահանջողի դիրքին մէջ գտնուած է։ Օգնութիւնը տրուած է,
սակայն փոխարէնը չէ ստացուած հակառուս կամ հակաիրանական շօշափելի արդիւնքներ։
Հայաստան հետաքրքրած է Արեւմուտքը այնքանով, որ կրնար քաղաքական խնդիրներ ստեղծել,
հակառակելով Ռուասատանի գերիշխանութեան։ Արեւմուտքը հետաքրքրուած է նաեւ
Հայաստանով, այնքանով որ ընտրութիւններուն՝ կարելի ըլլայ կորզել Արեւմուտք բնակող
սփիւռքահայութեան քուէներ։ 

Փաշինեանի Ֆրանսա այցը Արեւմըտեան Եւրոպայի ՀՅԴ-ին կողմէ դատապարտուեցաւ իբրեւ
Յունիսի ՀՀ խորհրդարանական ընտրութիւններուն ընդառաջ՝ քաղաքական մուրացկանութիւն,
Մաքրոնէն նեցուկ ստանալու միտումով։ Կարելի է նաեւ խնդիրը հակառակ կողմէն դիտել.
իսկ եթէ Մաքրո՞ն Փաշինեանը Ֆրանսա հրաւիրած է յառաջիկայ շրջանային ընտրութիւններուն
ընդառաջ Հայութիւնը սիրաշահելու համար, Հայութեան յղուած սրտառուչ քանի մը խօսքեր
արտասանելով, առանց գործնականին մէջ հայ-ազէրական սահմանային կնճիռին լուրջ լուծում
մը առաջարկելու։ Տեսակէտ մը, որ շատ աւելի տրամաբանական կը թուի, նկատի առնելով
Մինսքի խումբի ներկայի անգործութիւնը եւ ԱՄՆ-ու՝ Ազէրպայճանի՛ն օգնութիւն
տրամադրելու նախապատւութիւնը։ Այս իրողութիւնը Հայաստանի եւ Սփիւռքի քաղաքական
ուժերը աւելի շրջահայեաց ու միասնական պէտք է դարձնէ արտաքին ուժերու թշնամական
վերաբերումին առաջքը առնելու համար։ 

Ֆրանսայի Հայ առաքելական թեմը, իր ատենապետին՝ Ռոպէր Ազիլազեանի ստորագրութեամբ,
հակառակ իր սովորութեան, անմիջապէս հակազդեց Յունիս 23-ին «Նոր Յառաջ»-ի կայքէջի
ֆրանսերէն բաժնին մէջ լոյս տեսած՝ Յունիս 21 թուակիր հաւաքական նամակին, զոր
ֆրանսահայ 14 պատասխանատուներ եւ հասարակական գործիչներ հրապարակած էին,
ստորագրողներուն գլխաւոր դէմքն ըլլալով Ֆրանսայի Հայ առաքելական թեմի առաջնորդ՝
Վահան եպիսկ. Յովհաննէսեանը։ Նամակը ուղղուած էր շրջանային ընտրութիւններուն Փարիզի
եւ շրջակայքի (Île-de-France) պաշտօնաւարտ նախագահուհի, իր թողած աթոռին գլխաւոր
թեկնածու Վալերի Փեքրէսին (նախկին հանրապետական). ստորագրողները զարմանք կը
յայտնէին, որ Իսիի շրջանի փոխքաղաքապետ Արթիւր Խանճեան չէ ներառուած անոր
առաջնորդած ցանկին մէջ՝ ընտրութեան արժանի դիրքի մը վրայ։ Ռոպէր Ազիլազեան Թեմական
խորհուրդին անունով կը շեշտէր, որ Սրբազան հօր դիրքորոշումը անձնական յանձնառութիւն
է եւ որեւէ ձեւով առնչութիւն չունի Թեմական խորհուրդին հետ։ 

Ուրախալի երեւոյթ է, որ վերջապէս հայ համայնքը, հայ եկեղեցին յուզող հանրային հարցի
մը շուրջ Թեմական խորհուրդը անսպասելիօրէն արագ հակազդեցութիւն ցուցաբերեց, որ
նոյնիսկ armenews-ի ուշադրութեան արժանացած ըլլալով՝ ֆրանսագիր հայկական առցանց այդ
թերթի կայքէջին վրայ արտատպուեցաւ։ Բնականաբար, աւելի տրամաբանական պիտի ըլլար եթէ
Թեմական խորհուրդի հաղորդագրութեան հետ միաժամանակ արտատպուէր նաեւ Սրբազան հօր
ստորագրած նամակը, որպէսզի հանրութեան համար հասկնալի ըլլար թէ բանն ինչումն է։
Շատեր «Նոր Յառաջ»-ին դիմեցին հասկնալու համար Թեմական խորհուրդի հակազդեցութեան
դրդապատճառը։ 

Երեւոյթը իրապէս ուրախալի է, որովհետեւ թեմի ստեղծումէն ի վեր յաճախ Թեմական
խորհուրդը քար լռութիւն պահած է ֆրանսահայ համայնքին համար այնքան կարեւոր ու
ծանրակշիռ պահերու, որոնց դիմաց՝ այս պատասխանին անմիջականութիւնը ապշեցուցիչ է ու
քաջալերելի։ Յիշենք՝ Գարեգին Բ. Վեհափառին Ֆրանսա այցելութիւնները եւ Ֆրանսայի այն
ժամանակուան առաջնորդին՝ Նորվան արք. Զաքարեանի հանդէպ անոր ունեցած վիրաւորական
արտայայտութիւնները, որոնց նկատմամբ Թեմական խորհուրդը ոչ մէկ հակազդեցութիւն
ցուցաբերած էր։ Անկէ ետք, սրբազան հօր հրաժարականի պահուն, անհասկնալի էր Թեմական
խորհուրդի զօրակցութեան բացակայութիւնը։ Նոյնպէս խնդրայարոյց երեւոյթ էր երբ
Թաւշեայ յեղափոխութենէն ետք, «ֆրանսահայ հոգեւորականներ» անուան տակ
հաղորդագրութիւն մը լոյս տեսաւ, ուր ֆրանսահայ հոգեւորականները, որոնք կը գործեն
Ֆրանսայի առաքելական թեմի իրաւական համակարգէն ներս, կը դատապարտէին Հայաստանի
իշխող ուժը՝ ի պաշտպանութիւն կաթողիկոսին, որ Քոչարեանի բանտարկութեան վերջ տալու
կոչ ըրած էր։ Թեմական խորհուրդը հոս եւս ո՛չ մէկ մեկնաբանութիւն ըրած էր։ 

Օրինակները դեռ բազմազան են, ինչպէս՝ երբ պսակաձեւ ժահրի համաճարակին սկիզբը,
ներկայի առաջնորդը իր աթոռը թողած՝ ԱՄՆ ճամբորդած էր. կամ՝ երբ հաւատացեալները եւ
հասարակութիւնը յուզող հարցերու պատճառով տեղի կ՚ունենային Թեմական խորհուրդի կարգ
մը անդամներու հրաժարականները... եւ վերջապէս Նիսի Ս.Աստուածածին եկեղեցւոյ
վերաօծումը ու կարճ ժամանակ ետք անոր վերստին «արտաքսում»-ը թեմէն, պատարագ
մատուցելու արգելքը, եւ հակառակ ատոնց՝ Կոմիտաս վրդ. Յովնանեանի ձեռամբ, անհասկնալի
կերպով, Ս. Ծնունդին պատարագի մատուցումը... եւ հուսկ վերջին պատարագը՝ որ
մատուցուեցաւ անցեալ Կիրակի, Յունիս 27-ին, առաջնորդ հօր ներկայութեամբ, առանց Նիսի
Ս. Փիլիպպոս ծուխը պաշտօնապէս տեղեակ պահելու այդ այցելութենէն։ 

Անցեալին՝ 2016-ին, Հայ համայնքի կարգ մը պատասխանատուներ դժկամութեամբ ընդունած
էին Արթիւր Խանճեանի միջնորդութեամբ Սրբազան հօր ընդունելութիւնը նախագահ Ֆրանսուա
Հոլանտի կողմէ։ Արթիւր Խանճեանի եւ Սրբազան հօր բարեկամութիւնը եւ գործակցութիւնը
նոր չէ։ Սակայն, ներկայ պարագային, Արթիւր Խանճեանին զօրակցութեան ցուցաբերումը ըստ
երեւոյթին կը խանգարէ հայ համայնքի կարգ մը պատասխանատուներու հաշիւները։ 

Խորքին մէջ, Յունիս 21-ի նամակը Փեքրէսի դէմ ոչինչ ունէր, բացի անկէ՝ որ կը
քաջալերէր աջակողմեան առաջնորդը ծագումով հայ փոխքաղաքապետ մը ներգրաւելու
շրջանային վարչութեան իր ցանկին մէջ։ Ի՞նչ մեղք գործեցին այդ 14 ստորագրողները, որ
արժանանան Թեմական խորհուրդին հակազդեցութեան. համայնքապա՞շտ ըլլալու մեղանչանքը,
քաղաքական հարցերու միջամո՞ւխ ըլլալը։ Զարմանալի չէ՞ որ քրիստոնէական համայնք մը
ղեկավարելու կոչուած Թեմական խորհուրդ մը զլանայ իր զօրակցութիւնը յայտնել Հայ
եկեղեցւոյ, հայ համայնքի անդամներէն մէկուն, երբ ի պաշտօնէ իրենք կոչուած են
համայնքի եւ անոր անդամներու իրաւունքները պաշտպանելու։ Խնդրին մէջ թերեւս ալ կան
այլ ծալքեր, որոնք հարկ է որ լուսաբանուին։ 

Թեմական խորհուրդի այս հաղորդագրութիւնը, անվստահութեան բացառիկ արտայայտութիւն է
թեմիս առաջնորդին ուղղուած։ Հայ հոգեւոր առաջնորդին հեղինակութիւնը ոտնակոխուած է
իր իսկ ղեկավարութեան տակ գտնուող մարմինին կողմէ։ Երկուքէն մէկը պէտք է լուրջ
հետեւութիւն ընէ, թերեւս ալ՝ Եկեղեցւոյ հաւատացեալներուն օգնութեամբ։ 

Ազէրպայճանի կողմէ սահմանային խախտումներու առնչութեամբ, Հայաստանի՝ ՀԱՊԿ դիմումին,
ընդհ. քարտուղար Սթանիսլաւ Զաս երկու ամիս ուշացումով պատասխանեց։ Ան, Հայաստանին
զլացաւ հաւաքական անվտանգութեան պաշտպանութիւնը, ազէրպայճանական յարձակումը
որակելով «սահմանային միջադէպ, որ չի համապատասխաներ ՀԱՊԿ-ի հաւաքական
պաշտպանութեան կանոնադրութեան դրոյթներուն»։ Որքան որ անընդունելի ու խայտառակ
նկատուի նման պատասխան, նոյնքան ալ սպասելի էր։ Ինչպէ՞ս ՀԱՊԿ-ն կրնար Ռուսաստանի
բռնած դիրքորոշումէն այլ կեցուածք ունենալ։ Կառոյց մը, որ կը ծառայէ բացարձակապէս
ռուսական շահերուն։ 

Պէտք չէր պատրանքներ ունենալ, մարդասիրական օգնութիւն սպասել, կամ՝ Հայաստանի
պետական շահերու պաշտպանութեան գործին մէջ գործընկերական ու դաշնակցային մեծ
ակնկալութիւններ ունենալ, երբ նոյնիսկ Հայաստանի քաղաքական դասը ինք չունի երկրին
պետական մարմիններուն հանդէպ այդ յարգանքն ու զօրակցութիւնը, երբ օտար ուժերու
կողմէ Հայաստանի պարտադրուած պարտութիւնը կը դիտուի բացարձակապէս իշխանութիւնը
հարուածելու եւ տապալելու առիթ։ 

Մինչ կառավարական պատասխանատուներ հակազդեցին ՀԱՊԿ-ի այս անհեթեթ յայտարարութեան,
յիշեցնելով որ՝ սահմանային միջադէպերը անվնաս չանցան, հայկական կողմը ունեցաւ
սպանուած զինուոր մը, վիրաւորներ եւ վեց գերեվարուածներ..., երեւոյթը չարժանացաւ
խորհրդարանական ընդդիմութեան հակազդեցութեան։ 

Այլապէս, ՀԱՊԿ-ի յայտարարութիւնը շատ կարեւոր ազդանշան է անդրադառնալու համար
Հայաստանի անվտանգութեան համակարգի կաթուածահար վիճակին, որուն միակ ելքը քաղաքական
ուժերու համատեղ ջանքերը պիտի ըլլային։ Սակայն, հայաստանեան ընդդիմադիր ուժերուն
հետաքրքրութիւնը այլ է, Սահմանադրական դատարանին մէջ վիճարկել խորհրդարանական
ընտրութիւններուն արդիւնքները, զանոնք ջնջել տալու նպատակով։ 

Եթէ չըլլային Հայաստանի Հանրապետութեան առջեւ ծառացած անվտանգութեան հարցերը,
սահմանագծումի խնդիրները, թուրքեւազէրական ռազմական գործընկերութենէն բխող
սպառնալիքները, ընդդիմութեան կողմէ Սահմանադրական դատարանի դիմումը կարելի էր
դրական երեւոյթ համարել։ Վերջապէս, նախագահ Քոչարեան, նախագահ Սարգսեան, որոնք
տարիներ շարունակ ընտրական խախտումներով եւ ընտրական կեղծիքներով իշխանութեան գլուխ
մնացին, այսօր արդարութենէ կը խօսին, արդարութիւն կը պահանջեն, իշխանութիւնը
կ՚ամբաստանեն վարչական միջոցներու ապօրինի գործածութիւնով։ Նոյնն է պարագան ՀՅԴ-ին,
որ տարիներ շարունակ իշխանութեան ապօրինութիւններուն աչք փակեց, օգտուեցաւ անոնց
առատաձեռնութենէն եւ այսօր յախուռն կերպով կը դիմէ Սահմանադրական դատարան,
դատապարտելու համար իշխանութիւններու կատարած կարծեցեալ ընտրական խախտումները։ 

ՀՅԴ-ի պարագային, կայ այլ ծանրակշիռ պարագայ մը եւս։ 2015-ի սահմանադրական
փոփոխութիւնները Հայաստանի մէջ հաստատեցին խորհրդարանական կարգ, որուն մեծագոյն
ջատագովներէն էր ՀՅԴ-ն, որ ոգի ի բռին պաշտպանեց անոր ընդունումը, նոյնիսկ
խանդավառութեամբ պահ մը յայտարարեց 3-րդ Հանրապետութեան վախճանը եւ 4-րդին սկիզբը,
հակառակ բազմաթիւ ընտրական խախտումներու եւ հակառակ փոփոխուած Սահմանադրութեան
բազմաթիւ թերիներուն ու հակասութիւններուն, որոնք ի յայտ եկան Սերժ Սարգսեանի եւ
յետոյ Փաշինեանի՝ իշխանութեան գլուխ գալով։ 

Ներկայիս, երկիրը սահմանադրական ճգնաժամէն դուրս բերելու համար անհրաժեշտ է
սահմանադրական փոփոխութիւններու իրագործում։ Ի շարս այլ կարեւոր որոշումներու,
նորընտիր խորհրդարանի պարտականութիւններէն մէկը պիտի ըլլայ այս հարցը, որուն
վերստին անդրադարձաւ Հանրապետութեան նախագահը Յուլիս 5-ին, Սահմանադրութեան տօնին
առթիւ։ Ինչպէ՞ս լուծել երկրի անվտանգութեան, կայունութեան հարցերը, իշխանութեան
անջատումը՝ հաւասարակշռուած, փոխզսպիչ մարմիններու միջեւ, եթէ խորհրդարանէն ներս
տիրէ թշնամական ու դաւաճանական սադրանքներու մթնոլորտ։ 

Այս բոլորով հանդերձ կան դրական ազդանշաններ՝ ԱՄՆ-էն եւ Եւրոպական Միութենէն, որոնք
տնտեսական օժանդակութեան առատաձեռն խոստումներ կատարեցին, նեցուկ հանդիսանալով
տնտեսութեան զարգացման եւ սահմանադրական կարգի ամրապնդման, որոնք երկրի
անվտանգութեան կարեւոր բաղադրիչներէն են։ 

Լիբանանի Նահատակաց տօնի բուն խորհուրդի վերաիմաստաւորման մօտեցումները գործնական
դրսեւորում չեն ունենար: Մեծն Լիբանանի 100-ամեակի նախօրէին հանրապետութեան
նախագահին հնչեցուցած ուղենշային ուղերձները այդ առումով կրնային ճամբայ հարթել:
Այդպէս չեղաւ սակայն: 

Լիբանանի մէջ քաղաքացիական անհնազանդութեան շարժումներուն թափ ստանալը, ապա
համավարակը, կառավարութեանց հրաժարականները, նոր կառավարութեան կազմութեան
առկախումը եւ ընդհանրապէս ստեղծուած տնտեսաքաղաքական ճգնաժամը օրակարգէն դուրս
բերին կարեւոր յոբելենական փուլը: 

Այդ յոբելեանին քաղաքական հնչեղութիւն տալու նախադրեալները հրապարակային ուղերձի
տեսքով եւ նախագահական մակարդակով պարզ էին: Կոչ կար յստակ՝ իրերը կոչելու իրենց
անուններով եւ բարձրաձայնելու Օսմանեան կայսրութեան իրականացուցած ցեղային զտումի
քաղաքականութիւնը: Բռնարարքներ, ջարդեր, սպանութիւններ եւ կանխամտածուած
զանգուածային սովամահութիւն: 

Պատճառ չկար նաեւ, որ այս բոլորը քարոզչաքաղաքական հնչեղութիւն ստանալէ ետք
յոբելենական զանազան ձեռնարկներու, քննարկումներու, հրապարակումներու ընթացքին,
հետագային անցնէին օրէնսդիր դաշտ: 

Լիբանանի մէջ սակայն ամէն ինչ քաղաքական է. նոյնիսկ սեփական պատմութիւնը ընկալելու
եւ մեկնաբանելու հայեցակարգերը, որոնք կը տարբերին համայնքէ համայնք եւ բնականաբար
քաղաքական շրջանակէ քաղաքական շրջանակ: 

Սակայն ժողովուրդին կողմէ Նահատակաց օրը քաղաքականացուած մօտեցումներով ստուերի տակ
ձգելը արդէն ինքնութեան եւ պատկանելիութեան սուր խնդիրներ կը ստեղծէ: 

Մայիս 6-ի վերաիմաստաւորման որեւէ փորձ պիտի անհանգստացնէ Անգարան: Անգարան, որ
տարածաշրջան մուտքի դռներէն մէկը Լիբանանը կը նկատէ, ուր արդէն երկար ատենէ ի վեր
բազմաուղղութիւն եւ բազմաոլորտ պետական քաղաքականութիւն կ՚իրականացնէ: 

Հանրապետութեան նախագահի հռչակաւոր ուղերձին հակազդեցութիւնը ակնկալելի էր՝ նոյնիսկ
դիւանագիտական տագնապի նախաբանային փուլի ձեւաւորումով: Պաշտօնական Պէյրութը
մարտավարական նահանջի տպաւորութիւն ձգեց՝ շրջանցելով թեման. այդուհանդերձ օրակարգը
կրնար վերադառանալ, եթէ հանգամանօրէն նշուէր առաջադրուած յոբելեանը: 

Հայոց ցեղասպանութեան հերթական տարելիցի նշման օրերուն լիբանանեան արձագանգներու եւ
զօրակցութիւններու տարողութիւնը կը տարածուի քրիստոնէական համայնքային-քաղաքական
շրջանակներու վրայ: Եթէ մէկ դաւանանքին համար կը գերակշռեն Թեհրան-Անգարա
յարաբերութիւններու իրավիճակի նկատառումը, միւս դաւանանքէն կարեւոր հատուածներ չեն
բաժներ Անգարայի նկատմամբ իրենց դաւանակից պետութիւններու այսօրուան ոչ բարեկամական
պահուածքը: 

Մայիս 6-ը սակայն ի տարբերութիւն Ապրիլ 24-ի բացառապէս լիբանանեան էութիւն եւ
խորհուրդ ունի: Իսկ այս առումով հանրապետութեան նախագահի ուղերձին արձագանգումները
եւս ապրիլ 24-եան օրինակը կը պարզեն: 

Օսմանեան կայսրութեան իրականացուցած ցեղային զտման քաղաքականութեան դատապարտումը
լիբանանեան առումով պէտք է դուրս բերել զուտ քրիստոնէական պարունակէն: Մայիս 6-ը կը
խորհրդանշէ բոլոր լիբանանցիներուն կրած տառապանքը, անոնց ենթարկուած՝
սովամահութիւնը, սպանդը, բռնութիւնը, գրաւումը: 

Պէտք է վերաիմաստաւորել Մայիս 6-ի խորհուրդը համալիբանանեան մօտեցումով, ընկալումով
եւ ապա՝ իրաւաքաղաքական դրսեւորումներով: 

Պաղեստինեւիսրայէլեան հակամարտութեան վերջին զինուորական գործողութիւնները սկսած են
այնպէս մեկնաբանուիլ, որ ռազմագործողութիւնները նպատակ ունին ճշդելու Արեւելեան
Երուսաղէմի ճակատագիրը: 

Երուսաղէմը Իսրայէլի մայրաքաղաքի վերածելու պետական քաղաքականութիւնը,
հովանաւորուած հիմնականին մէջ Ուաշինկթընի կողմէ, տարատեսակ ընկալումներու կը
հանդիպի. այդուհանդերձ չկայ միջազգային ուղղակի դիմադրութիւն քաղաքակրթական նման
միջավայր մը զուտ քաղաքական նպատակներով դիմափոխելու: Համաշխարհային առումով
Երուսաղէմը ո՛չ միայն համաքրիստոնէական գլխաւոր կեդրոն է, այլ նաեւ միաստուածեան
կրօններ դաւանող ժողովուրդներու համագոյակից եզակի միջավայր: Հայութիւնը այնտեղ
ունի դարաւոր հոգեւոր եւ մշակութային առանձնաշնորհեալ ժառանգութիւն: Երեւոյթը իր
մէջ կը պարփակէ նաեւ կրօններու իրաւունքներու բաժանման պատմական ենթահողը: Նման
միջավայրի մը քաղաքական պատկանելիութեան արմատական փոփոխութիւնը կրնայ յանգեցնել
կրօններուն շնորհուած իրաւահաւասարութեան խախտումին: 

Վերջին ռազմագործողութիւններուն նկատմամբ պաշտօնական Երեւանի դիրքորոշումը
մտահոգութեան արծարծման եւ զսպուածութեան կոչերու առումով համահաւասարութեան
սկզբունքի հիման վրայ կայացած էր: 

Բացի Երուսաղէմի հայկական կարգավիճակին նկատմամբ երեւցող վտանգէն այլ պատճառներ կան
չէզոքութենէն քայլ մը անդին անցնելու: 

Մեր պետութեան նման պատերազմի հետեւանքները կրածները կրնան վերլուծել արհաւիրքի
օրերուն հաւասարութեան չափ դնող եւ զսպուածութեան կոչեր կատարող այլ պետութիւններու
քաղաքական մօտեցումները: 

Նման յայտարարութիւններու պարագային անշուշտ նկատի կ՚առնուին հակամարտող
պետութիւններու յարաբերակցութեամբ տուեալ երկրին ունեցած կամ չունեցած
դիւանագիտական յարաբերութիւնները: Այդ յարաբերութիւններուն իբրեւ ցուցանիշ
երկիրներուն մէջ գործող կամ չգործող դեսպանատուները: 

Աւելի՛ն. նկատի կ՚առնուին ճգնաժամի պահուն հակառակորդին օժանդակած, զինուորական
արհեստագիտութեան վերջին նորարարութիւնները տրամադրած երկիրներու պաշտպանական
քաղաքականութեան դրսեւորումները: Թէ՛ Արցախէն, թէ՛ Երեւանէն բազմիցս հնչեցին այն
տեսակէտները, որ հայկական կողմը պարտուեցաւ Թուրքիա-Ազրպէյճան-Իսրայէլ-Փաքիստան
միացեալ ուժերուն, անոնց կողմէ հովանաւորուած ահաբեկչական տարրերու համալրումով:
Երեւան տուն կանչեց իր դեսպանը նաեւ Իսրայէլէն ա՛յս պատճառով: 

Նկատի կ՚առնուի նաեւ ռազմավարական գլխաւոր դաշնակիցին դիրքորոշումը այս
հակամարտութեան մէջ: Այստեղ կը նկատուի որոշ հասկացողութիւն հակաիսրայէլեան
հրապարակային կեցուածք ճշդած Թուրքիոյ եւ նուազ հրապարակայնութեամբ այս պարագային
Ռուսիոյ միջեւ: Լաւրով-Չաւուշօղլու հեռաձանային խորհրդակցութիւնը, ըստ
հրապարակումներու, արծարծած է թէ՛ արցախեան եւ թէ՛ պաղեստինեան հակամարտութիւնները:
Աւելի ուշ, պաղեստինեան հակամարտութեան մասին զրուցած են Ռուսիոյ եւ Թուրքիոյ
նախագահները: 

Թուրքիոյ շեշտուած հակաիսրայէլականութիւնը բնականաբար այլ նշանակէտեր հարուածելու
մտադրութիւնը ունի, յատկապէս համաարաբական աշխարհը նկատի ունենալով: Բայց նաեւ՝
Իրանը: Այլապէս իր արբանեակ պետութեան` Ազրպէյճանին թոյլատրուած է շարունակել սերտ
համագործակցութիւնը Իսրայէլի հետ: 

Անգարան շատ առջեւ կ՚երթայ այս հարցին մէջ: Իր պատրաստակամութիւնը կը յայտնէ
հակամարտութեան շրջան ուղարկել իր խաղաղապահ զօրքերը: Այս բոլորը կ՚արձանագրուին
միջինարեւելեան տարածաշրջանին մէջ ռուսական գործօնի աշխուժացման խորապատկերին վրայ:

Պաքուն ճանչցած է պաղեստինեան պետութիւնը եւ ռազմավարական գործընկեր է Իսրայէլին:
Երեւանը չէ ճանչցած Պաղեստինը՝ առարկելով, որ այնքան ատեն որ արցախեան
հակամարտութեան բանակցութիւները կը շարունակուին, Երեւանը չի կրնար նոյն կացութեան
մէջ գտնուող այլ պետութիւն կամ երկիր ճանչնալ: 

Պաղեստինի կացութիւնը նոյնը չէ անշուշտ: ՄԱԿ-ի 138 անդամ պետութիւններ ճանչցած են
պաղեստինեան պետութիւնը: Անոնց շարքին է նաեւ Հայաստանի ռազմավարական գլխաւոր
դաշնակից Ռուսիան: 

Պաղեստինը ճանչնալու քաղաքական նոր ենթահող է: Մանաւանդ արցախեան 44-օրեայ
պատերազմէն ետք: 

Հայաստանի արտաքին գործոց նախարարի պաշտօնակատարին ներկայացուցած հրաժարականին
հիմնաւորման հետեւեալ բաժինը անպայման պէտք է լուսարձակի տակ բերել՝ այնտեղ
ընդգծուած պատճառներուն էութիւնը փորձել հասկնալու համար. 

Այս նախարարութիւնը, որ ծնունդն է անկախութեան, պէտք է անշեղօրէն պաշտպանէ մեր
ինքնիշխանութիւնը, մեր անկախութիւնը, մեր պետական, ազգային շահերը: Յոյսով եմ, որ
ձեզի ամօթով չեմ ձգեր, եւ հրաժարականիս որոշումը պայմանաւորուած էր ճիշդ այդ
պատճառով, որ երբեւէ որեւէ կասկած չըլլայ, որ այս նախարարութիւնը կրնայ ինչ որ քայլ
կատարել կամ համաձայնութիւն տալ ինչ որ գաղափարներու, նախաձեռնութիւններու, որոնք
մեր պետականութեան, մեր ազգային եւ պետական շահերուն դէմ եղած են: 

Արտակարգ ընտրութիւններու նախօրէին կայացած այս որոշումը պարզ է, որ կը կապուի նոր
համաձայնագիրի ստորագրութեան հետ: Նոր համաձայնագիր, գուցէ եռակողմ, որ պիտի
առաջնորդէ Հայաստանի Հանրապետութեան եւ Ազրպէյճանի միջեւ սահմանազատման եւ
սահմանագծման: Այստեղ պահ մը փորձենք կեդրոնանալ գործընթացներուն վրայ: 

Սահմանային դէպքերը, ազրպէյճանական ներխուժումները, հայ զինուորներու
գերեվարումները՝ բոլորը կը մեկնաբանուին իբրեւ ճնշամիջոց անմիջապէս անցնելու
սահմանային համաձայնութիւններու: Այդ սահմանային համաձայնութիւնները կ՚առաջնորդեն
նաեւ երկկողմանի առումով ինքնիշխանութեանց եւ մանաւանդ տարածքային
ամբողջականութեանց փոխադարձ ճանաչումներու: Յիշենք անպայման, որ նման պահանջ, աւելի
ճիշդը՝ նախապայման կ՚արծարծէր նաեւ Անգարան Երեւանի հետ դիւանագիտական կապերու
հաստատման կամ յարաբերութիւններու բնականոնացման համար: 

Տարածքային ամբողջականութեան ճանաչումի այս պահանջը ուղղակի առաջադրուած է Պաքուի
կողմէ: Ազրպէյճանի արտաքին գործոց նախարարը բառացիօրէն կը յայտարարէր իր
պատկերացումը Հայաստանի Հանրապետութեան հետ յարաբերութիւններու հաստատման եւ
խաղաղութեան համաձայնագիրի կնքման առումով: 

Ըստ Պայրամովի, Հայաստանի հետ խաղաղութեան համաձայնագիրի կնքումը պայմանաւորուած է
«ինքնիշխանութեան եւ սահմաններու անձեռնմխելիութեան փոխադարձ ճանաչման սկզբունքով»:
Ազրպէյճանի այսօրուան սահմաններու ճանաչումը արդէն ազրպէյճանական տարբերակով կը
լուծէ նաեւ արցախեան հակամարտութիւնը: 

Խնդիրը սերտօրէն առնչուած է նաեւ նոյեմբեր 9-ի յայտարարութեան 9-րդ կէտին՝
տարածաշրջանի ճանապարհային եւ ենթակառուցուածքային ապաշրջափակման հետ: 

Առ այս պահը պարզ չէ, որ սահմանազատման-սահմանագծման համար ի՞նչ քարտէս է, որ իբրեւ
հիմք պիտի ծառայէ: Դիտորդական եւ միջնորդական առաքելութիւն ներառելու համար Երեւանը
կ՚արծարծէ ԵԱՀԿ-ի ներգրաւուածութիւնը, մինչ Պաքուն կ՚առաջադրէ Երեւան-Պաքու-Մոսկուա
եռակողմ ձեւաչափը՝ գործընթացը նոյեմբեր 9-ի պայմանաւորուածութեան առնչելու
նպատակով: Այսինքն. սահմանազատում-սահմանագծում-ապաշրջափակում: 

Հասկնալի է յաղթած կողմի շտապողականութիւնը այս հարցին մէջ: Հայկական կողմը
հերթական անգամ յանձնուողական դիրքի մէջ յայտնուած է: Թրքական նախապայմաններէն առաջ
հայկական կողմին կը պարտադրուի ընդունիլ ազրպէյճանական նախապայմանները:
Ապաշրջափակումը սակայն միայն Ազրպէյճանին չի վերաբերիր. հերթը շուտով կու գայ
թրքական նախապայմաններուն: 

Այս բոլորը կը թուի, որ ներառուած են Հայաստանի Հանրապետութեան արտաքին գործոց
նախարարի պաշտօնակատարի հրաժարականի պատճառներուն մէջ: Այնտեղ կը խօսուի երկրի
անկախութեան, ինքնիշխանութեան եւ պետական շահերու վտանգուած ըլլալուն մասին: Աւելի
ճիշդը՝ արդէն հարուածուած ըլլալուն մասին: Հետեւաբար նաեւ հակապետական ընթացքի
մասին: 

Հրաժարականը հերթական ահազանգն է: Յունիս 20-ը առիթ՝ հակապետական ընթացքը
կասեցնելու: 

Խորհրդարանական արտահերթ ընտրութիւններու արդիւնքները նոր մեկնարկ չապահովեցին
երկրի արտաքին եւ ներքին ճգնաժամերու հանգուցալուծման: Հայ քաղաքական միտքը երկու
ուղղութեամբ հիմնական առաջադրանքներ ձեւակերպած էր ներքին համերաշխութեան եւ
արտաքին առումով՝ արժանապատիւ խաղաղութեան հաստատման: 

Բաժանարար եւ սպառնալից հռետորաբանութեամբ եւ քայլերով յատկանշուած ներհասարակական
դաշտը յառաջացուցած եւ պատերազմ պարտուած, տարածքներ զիջած եւ պարտուողական
յայտարարութիւն ստորագրած պատասխանատու ուժը վերարտադրուած է: 

Եղելոյթը, ըստ էութեան, շատ աւելի խոր քննարկումի կը կարօտի: Ընդհանրացումը, թէ՝
անցեալի վերադարձի մերժումով կը պայմանաւորուի գործող իշխանութեան հանդէպ
մեծամասնական ընտրազանգուածի կեդրոնացումը, կը թուի, որ միակ պատճառը չէ այս
արդիւնքներու գրանցման: 

Պատերազմի արդիւնքները ընդունելու ժողովրդային տրամադրութիւններու ալիքի երեւոյթը
պէտք է իր բացատրութիւնները գտնէ: Ի՞նչ հանգամանքներու կուտակումն էր, որ մեր
հաւաքական զգայնութիւնը բթացուց՝ ի դէմս նոր ցեղասպանական արարքներ փորձած
թուրքեւազրպէյճանական ռազմական գործողութիւններուն: 

Աւելի խոր ուսումնասիրութեան կը կարօտի այն, որ պարտութենէն ետք զանգուածային տեսք
չստացաւ համաժողովրդային ցասումը եւ ատով իսկ չյաջողեցաւ իրականացնել
իշխանափոխութիւնը: 

Տակաւին ըմբռնելի չէ սահմանային ոտնձգութիւններուն դիմաց ժողովրդային ծառացումի
բացակայութիւնը: 

Իրականութիւններու հետ հաշտեցումի ընթացքը, նման արհաւիրքներու մէջ բնականոն
պայմաններով կեանքը շարունակելը իր հարցականները ունի դեռ: 

Չենք կրնար համաշխարհայնացումին, անկէ բխող հետեւանքներուն կամ միայն ոչ
կառավարական զանազան կազմակերպութիւններու տարած աշխատանքներուն արդիւնք սեպել եւ
կարգախօսային պատճառահետեւանքային տեսութեամբ բացատրել ազգային հաւաքական
զգայնութեան չէզոքացումի երեւոյթը: 

88-ի շարժման, 90-ականներու ազատամարտին, ապրիլեան պատերազմին եւ այս բոլորին դիմաց
44-օրեայ պատերազմին նկատմամբ համաժողովրդային արձագանգումները,
հակազդեցութիւնները, բայց մանաւանդ արդիւնքները ընդունելու-չընդունելու
իրականութիւնները տրամագծօրէն հակոտնեայ են: 

Մինչեւ գնահատական չստանան այս բոլորի պատճառահետեւանքային կապերը, հայ քաղաքական
միտքին համար անորոշ պիտի մնան վերջին ռազմաքաղաքական իրադարձութիւններէն ետք
արձանագրուած արդիւնքները: 

Գուցէ համալիր են պատճառները՝ կրթական, մշակութային, քաղաքական, ընկերաբանական,
արժեհամակարգային: Եւ խնդիրը այնքան պարզ չէ, ընդունելու համար միայն
աշխարհաքաղաքական տարողութեան մէջ գերտէրութիւններու համաձայնութիւններով
պարտադրուած իրողութիւններու դէմ անզօրութեան զգացումը: 

Բուն խնդիրը այդ բոլորին հանգիստ ընկալումն է եւ այդ հանգստութիւնը երկարաձգելու
ժողովրդային դրսեւորումը: 

Այո՛. զգալի է հասարակական որոշ խաւի մտածողութիւնը: Խաղաղութիւն, ապաշրջափակում,
անվտանգ ծառայութիւն, բաց սահմաններ, ազատ առեւտուր, կենսամակարդակի բարձրացում եւ
ածանցեալ նախատեսումներ: Այս բոլորը կ՚արագացնեն ազգային զգայնութեան թուլացման
գործընթացը: 

Պետական եւ հասարակական կեանքը պիտի շարունակուի անկասկած. այս բոլորին առընթեր
գնահատական պէտք է ստանայ համալիր դրուածքով՝ ժողովուրդի ազգային
դիմադրողականութեան եւ զգայնութեան հաւաքական հոգեկերտուածքի ձեւախեղման
պատճառահետեւանքային հոլովոյթը: 

Այդ զգայնութեան վերասրումն է միայն, որ կրնայ կանխարգիլել հետագայ
յանձնուողականութիւնն ու նոր մեկնարկ ապահովել պետականութեան վերականգնման եւ
արժանապատիւ խաղաղութեան հաստատման գործընթացին: 

Լիբանանի դէմ շարունակուող ֆինանսական շրջափակումի հետեւանքները թեւակոխած են նոր
փուլ: Ճանապարհներ փակելու անհնազանդութեան շարժումները կը տարածուին լիբանանեան
տարբեր շրջաններու մէջ: Կը նկատուի սակայն ոճային փոփոխութիւն: Սակաւաթիւ խումբեր
յանկարծակի կը գրաւեն հիմնական պողոտաներու խաչմերուկներ, կ՚անդամալուծեն երթեւեկը:
Շարժումը չի ստանար զանգուածային տեսք, այլ ճամբայ փակել-բանալու գործողութիւններով
կը ստեղծէ պարագայական իրավիճակներ՝ քաղաքացիին միտքին մէջ տեղաւորելով յառաջիկայ
ժամերուն ճամբայ փակելու գործողութեան հնարաւորութիւնը: 

Բողոքի այս գործողութիւնները սակայն հետզհետէ կը վերափոխուին անհնազանդութեան աւելի
համարձակ նախաձեռնութիւններու: Վերջինը՝ Լիբանանեան-զուիցերիական դրամատան դէմ
կատարուած պատանդառումի գործողութիւնն էր, որ յատկանշուեցաւ բռնարարքով եւ գումարի
բռնափոխանցումով դէպի Թուրքիա: 

Հետաքրքրական է, որ գումարային փոխանցումներու իբրեւ վայր ամէնէն շատ կը խօսուի
Թուրքիոյ մասին, ուր յատուկ կեդրոններ կը գործեն Լիբանանէն դուրս եւ դէպի Լիբանան
գումարներու փոխանցման արտակարգ եղանակներ կիրարկելով: 

Լիբանանեան-զուիցերիական դրամատան մէջ պատահածը հոլիվուտեան շարժապատկերի
տեսարաններ յիշեցուց, երբ դրամատան դէմ յարձակում գործողները, պատանդ վերցնելով
պաշտօնեաները, պարտադրեցին բռնի գումարային փոխանցում: 

Ասիկա նախադէպ է եւ կը յուշէ, որ սառեցուած հաշիւներու տէրերը կրնան գումարներու
ապասառեցման նման ոճի դիմել, երբ ո՛չ հրաժարեալ կառավարութիւնը, ո՛չ Կեդրոնական
դրամատունը հանգուցալուծման միջոցներ կ՚որդեգրեն՝ անորոշ եւ անհեռանկար կացութիւն
ստեղծելով քաղաքացիներուն առջեւ: 

Այս պայմաններուն մէջ աշխոյժ է նման իրավիճակներու մէջ ամէնէն արագ աշխուժացող
քաղաքը: Բացառապէս բնակչային աղքատութեան ամէնէն ցած աստիճանաչափին կարելի չէ
վերագրել արագօրէն նման քայլերու դիմելու Թրիփոլիի մէջ բնակողներուն արարքներու
մղիչ պատճառները: Աղքատութիւնը համատարած է թշուառութեան ամէնէն տխուր պատկերները
պարզելով, հետեւաբար այլեւս միայն նման պատճառներու վրայ յենելով պէտք չէ բացատրել
այդ քաղաքին ցուցաբերած աշխուժութիւնը այս առումով: 

Թրիփոլին դրսեւորեց թէ՛ փառատօնային ոճի զանգուածային անհնազանդութիւն եւ թէ՛ հիմա
կը ցուցադրէ ոճային վերափոխում դէպի աւելի համարձակ եւ բռնութեան բաղադրիչ ունեցող
բողոքի գործողութիւն: 

Այս բոլորին դիմաց բանակն է, որ ստանձնած է իրաւապահ մարմիններու բոլոր
գործառոյթներուն իրականացման պարտականութիւնը: Մինչ ոստիկանութիւնը նոյն համբաւը չի
վայելեր այլեւս միջադէպերուն վերահսկելու կամ որեւէ բողոքի տրամադրութեան
առարկայացում չէզոքացնելու ուղղութեամբ: Պետական աշխատավարձերը եւս ենթարկուած են
ահաւոր արժեզրկումի, ինչ որ բնականաբար կ՚ազդէ նաեւ անոնց վտանգաւոր կացութիւններ
դիմակայելու նուիրուածութեան վրայ: 

Բանակը պետական հիմնական կառոյցն է, որ կը շարունակէ վայելել միջազգային
վստահութիւն: Նաւահանգիստի պայթումի օրերուն բանակին վստահուեցաւ գումարներու
տրամադրումը: Շրջանցելով կառավարական բոլոր օղակները՝ օգնող պետութիւնները կամ ոչ
կառավարական կազմակերպութիւնները բանակի հրամանատարութեան փոխանցեցին տարբեր բնոյթի
օժանդակութիւնները: Բանակայիններն էին, որոնք այցելեցին մարդոց վաճառատուները,
հաստատութիւններն ու բնակարանները՝ ուսումնասիրելու, գնահատելու եւ չափագրելու
համար գործուած աւերին տարողութիւնը: Դարձեալ բանակայիններն էին, որ վաճառատուն առ
վաճառատուն կամ բնակարան առ բնակարան այցելելով կատարեցին հատուցումները: 

Ֆինանսական շրջափակումով պետական հաստատութիւններու կազմաքանդման գործընթացին
նպաստողները, ֆինանսաւորելով եւ աջակցելով բանակին, կ՚առաջադրեն պահել երկրի
համեմատական կայունութիւնը: Վերահսկել քաոսը: Ստեղծել քաոսը, ապա վերահսկել զայն: 

Անհնազանդութեան շարժումները կը դրսեւորեն նոր ոճ: Ոճ, որուն նախադրեալները երեւցած
էին դրամատուներու պետական հաստատութիւններու դէմ բողոքի բռնարարքային
դրսեւորումներով եւ որոնք մարած էին աւելի ուշ: Հիմա կը վերաձեռնարկուին այդ բոլորը
Լիբանանի տարածքին: 

Պատահական չէ, որ Պաշտպանութեան գերագոյն խորհուրդը կը գումարէր նիստ՝ ապահովական
միջադէպերու կանխարգիլման նախապատրաստութիւններու դիմելու որոշումը կայացնելու: 

Տակաւին վերահսկելի քաոսի սահմաններուն մէջ է երկիրը: Իսկ անոր գրաւականը կը թուի,
որ բանակն է գէթ մինչ այժմ: 

Կեանքիս ընթացքին առաջին ճամբան էր, որ ազատ ու ապահով կը քալէի։ Առաջին ճամբան էր,
ուր ամօթալի հայհոյանքները բարձր ձայնով կը լսէի ու կ՚ուրախանայի։ Այս ճամբան
տունիս մօտ էր։ Ու ճիշդ հիմա, կեցած եմ սկիզբը։ Աջիս «Թաքսի Պաղտատ»ի օֆիսն է։
Ժամանակ առաւ հետս մինչեւ հասկնամ, թէ այս օֆիսը ի՞նչ կ՚ընէ։ Անկիւնի վրայ խանութ
մըն է երկու դուռով։ Ներսը՝ հինցած տախտակէ սեղան մը, պատերու տակ՝ մի քանի աթոռ,
նորմալ, հին հեռախօս մը աննորմալ բարձր ձայնով ու մի քանի ծերուկ, որոնք
ընդհանրապէս դուրսը քարին կը նստէին։ Յետոյ հասկցայ, որ «Թաքսի Պաղտատ»ը ունեւոր
խաւի, կամ ինչպէս որ Հալէպ կ՚ըսեն, էքեպէր մարդոց թաքսի ծառայութիւնն էր։ Դիմացի
մայթը «Մաֆրուշաթ Թորոս»ն է. ներսը միշտ զարմանքով կը դիտէի. մեծ-մեծ խանութ մըն
էր։ Տարիներ յետոյ այդ խանութը պիտի նորոգուէր ու վերածուէր քաֆէյի։ 

«Թաքսի Պաղտատ»էն վերջ մի քանի խանութ կայ։ «Մունիր»ին քովը հասայ։ «Մունիր»ը իմ
ամենասիրած խանութներէս մէկն է։ Հոս ծանօթացած եմ նոր կաթոներուն՝ ֆէօրենուար,
թարթ, բուլ, միւլֆէօյ. հոս ալ, ի միջի այլոց, ծանօթացած եմ քինտըրին, թուիքսին եւ
սնիքըրսին։ Աս ալ ձեզի ըսեմ՝ հո՛ս կազմակերպած էինք ես ու ընկերներս մեր առաջին
չարաճճիութիւնները. «Պապըլ» անունով ծիթ մը կար, հինգ հատ մեծ կտոր ծիթ՝ տարբեր,
շատ համով համերով, երկու անգամ գողցեր ենք։ Սակայն յետոյ երբ որ գիտցանք, որ
«Պապըլ»ը յունական չէ, այլ թրքական, «գողնալու» ծրագիրը դադրեցուցինք։ «Մունիր»ի
միւս զօրաւոր յատկանիշներէն մէկը այն էր, որ ամէն Չորեքշաբթի եւ Շաբաթ օրերը
երեկոյեան ժամերուն տարբեր տարիքի երիտասարդներ կը հաւաքուէին։ Գլխաւոր թեման
«Չամփիոնզ լիկ»ը եւ «Անգլիական լիկ»ն էր։ Այդ ժամանակ, կը յիշեմ՝ մարդիկ կային
«Լիվըրփուլ»ի հետ էին, իսկ միւսները՝ «Մանչեսթըր»ի։ Երիտասարդ մը կար Աւօ անունով,
որուն տունն ալ ճիշդ «Մունիր»ին դիմացն էր, «Լիվըրփուլ» կը քաջալերէր։ Ուրիշ
երիտասարդ մըն ալ կար՝ լեցունի վրայ, կարծեմ անունը Րաֆֆի էր։ Այս Րաֆֆին ալ
հռչակաւոր էր իր մեծ ու ոլորուած պեխերով։ Զրոյց, թաշխալա, պոռալ-կանչել, գունաւոր
հայհոյանքներ. իսկապէս դժուար էր մայթին վրայէն անցնիլ այդ օրերուն։ Բայց անցնիմ ու
շարունակեմ։ «Մունիր»ին քով, ընկերոջս, ֆութպոլիստ Ճորճին խանութն է։ Ճորճին այդ
ժամանակ կ՚ըսէինք Ամոքաչի։ Երեւի Ամոքաչիին կը նմանէր։ Անշուշտ ինքն ալ հիմա դուրսն
է ու կը մասնակցի «Մունիր»ի դիմացի դաժան զրոյցներուն։ Մի քանի քայլ յետոյ
հռչակաւոր «Ճեսսի» հագուստներու խանութն է։ Այստեղէն աջ եթէ թեքիմ, կ՚երթամ
«Ղասսան»ին մօտ։ Բայց հիմա ժամանակը չէ։ Հա, ըսեմ, որ «Ղասսան»ը այդ շրջանի ու իմ
ժամանակուայ գրենական պիտոյքներու թագաւորն էր։ Փողոցը անցայ, անկիւնը՝
ծաղկավաճառը, մի քանի խանութ յետոյ՝ «Նուվոթէ Ազրա»ը, դիմացը՝ «Դերձակ Ամուս»ը ու
մի քանի խանութ յետոյ՝ Ճալալի խանութը։ Ճալալը իմ «աղքատութեանս օրերու»
նպարավաճառն է։ Երբ որ քիչ դրամ կ՚ունենայի, իրեն կը դիմէի։ Այսպէս, օրինակ, երբ որ
25 սուրիական կը յայտնուէր գրպանս, կամ «Մունիր»ին քովէն մէկ հատ «Թուիքս» կամ
Ճալալին քովէն մի քանի բան, օրինակ՝ «Տէրպի», «Ալիա», շոքոլա «Ամմար», պիսքուիդ
«Հալուին» եւ «Պոնճուս»։ Տարբերութիւնը մեծ էր ու հաճոյքը՝ գայթակղեցուցիչ։ Ճալալին
դիմացը կար «Գիդապ Մուքքատաս» գրադարանը, ուր, անկեղծ ըլլալու համար, շատ չեմ մտած։
Գիտէի, որ ընդհանրապէս կրօնական գիրքեր ունէր։ Իրմէ յետոյ նուէրներու խանութ մը
բացուեցաւ։ Երկար ժամանակ դիմացը կը կենայի ու կը դիտէի։ Մի քանի հագուստի, կօշիկի
խանութներ ու կը հասնիմ խաչմերուկին։ Երկու անկիւններն ալ երիտասարդներու
հաւաքուելու տեղ էին, բայց այստեղ արդէն թեման ու թիրախը ոչ թէ «գնդակն» էր, այլ
«Եւան»։ Խաչմերուկէն դէպի աջ վախնալիք խանութ մը կար, որ իսկապէս չէի ուզեր դիմացէն
անցնիլ ու հիմա ալ պիտի չանցնիմ։ Անունը «Ապու Լաթուֆ» էր։ Այդ ժամանակ կ՚ըսէին, որ
տէրը «պտտիկ»ը կը կտրէ, սուննաթ կ՚ընէ։ Ես ալ կը վախնայի։ Բայց մի քանի տարի յետոյ
գիտցայ, որ մարդը առաջին բուժօգնութեան մասնագէտ էր, վէրքեր կը բուժէր ու կը
փաթթէր, ասեղ կը զարնէր, բայց մէկ է՝ չէի սիրեր։ 

Լաւ, եկէք ճամբան շարունակենք, փողոցը անցնիմ եւ հասնիմ Հալէպի իմ ժամանակուայ
ամենահամով շաուրմայի ու համպրկըրի ու հոտթտոկի տեղը՝ «Թրթլզ» եւ «Ամմօ Վազգէն»։
Անշուշտ շեշտեմ, որ ըսելիքս իմ անձնական կարծիքս է, որպէսզի միւս խանութները սիրող
ընթերցողները չնեղուին։ Նախքան խանութ մտնելը ձեզի ըսեմ, որ Ամմօ Վազգէնը՝ այդ
քաղցր ժպիտ ու տարօրինակ ձայն ունեցող ամմոն, Պրազիլ կը քաջալերէ։ Ամէն անգամ, որ
«Ուօրլտ Քափ» ըլլայ, Պրազիլի դրօշակները ամէն տեղ էին խանութին մէջ։ Կիրակի օրերը
այստեղ կը հաւաքուէին ՍԵՄ-ի տղաքը՝ արդէն հազար ու մէկ թեմաներով։ Լաւ, եկէք խանութ
մտնենք։ Ձախ կողմը շաուրմայի սիխն է, քարին վրայ՝ հրաշալի քեչաբի մեծ շիշը. ամէն
անգամ շաուրմա ուտելուս, սենտուիչս կ՚երկարէի շիշին ու կը սեղմէի։ Շիշին քովը չորս
հատ մեծ թըրթըլներ կեցած են, դէպի աջ՝ Ամմօ Վազգէնը ու կողքը՝ մեծ օշարակի
սառնարանը: Ամմօ Վազգէնը, բոլորին գաւաթը լեցնելով, կ՚ըսէր. «Աղուոր օշարակ, աղուոր
տղուն»։ 

«Թրթլզ»էն վերջ մի քանի խանութ ալ կար. տարբեր-տարբեր ուտելիքներ, հագուստեղէն եւ
այլն, բայց ամէնաշատը միտքիս մեջ մնացած է «Պելան»ի փիցցան։ Մի քանի քայլ՝ ու կը
հասնիմ փողոցի աւարտին։ Այստեղ մըխտար Ղանտուրի գրասենեակն է։ Բոլոր հալէպահայերը,
որ Քեսապ կը ճամբորդէին, անպայման այս գրասենեակը այցելած պէտք է ըլլան։ Ի միջի
այլոց ըսեմ, որ դիմացի մայթն ալ հսկայ «Մար Ճըրճոս» եկեղեցին է։ «Մար Ճըրճոս»ին ալ
դիմաց, «Հիլալ Ահմար» մանուկներու հիւանդանոցն է, միւս կողմը՝ պզտիկ մաշթալը, իսկ
յետոյ՝ «Դաուհիտ» մզկիթը։ 

Ասիկա իմ տարածքս էր ու իմ սիրելի փողոցը, ուր իսկապէս ամէն քայլի հետ ազատութիւն
եւ ապահովութիւն կը զգայի, նոր բան կը սորվէի, նոր հայհոյանք կը լսէի ու կ՚ըսէի՝
«ասիկա իմ փողոցս է»։ Այսօր ապահով Եւրոպայի մէջ դժբախտաբար փողոց չունիմ։ Ազատ եւ
ապահով կը քալեմ, այո, բայց իմ փողոցիս զգացումը չունիմ։ Չեմ կրնար ըսել՝ «ասիկա իմ
փողոցս է, իմ փողոցս»։ 

Յետադարձ ակնարկ ապագայի ընդառաջ 

Ինչպէս իւրաքանչիւր համայնք, պոլսահայ գաղութն ալ ունի իր յատուկ դիմագիծը։ Դարերու
ընթացքին ձեւաւորուած այդ դիմագծի ակներեւ յատկութիւնն է ճնշուածութիւնը։ Որքան ալ
իբրեւ տեղացի ժողովուրդ ժառանգորդը ըլլայ հսկայ անցեալի մը, նոյնն է, Պոլիսը
Հայաստան չէ եւ հայը հոն ապաստանած օտարացի մըն է պարզապէս։ Այդպէս էր
ինքնընկալումը թէ Բիւզանդական եւ թէ Օսմանեան Կայսրութիւններու օրով։ Ընկալում մը՝
որ տեւեց նաեւ Հանրապետութեան շրջանին։ 

Սակայն կար նաեւ մի այլ իրողութիւն։ Պոլիսը նաեւ արեւմտահայոց մշակութային
մայրաքաղաքն էր։ Հոն ծաղկած էր ազգային գիտակցութեան տանող ուսումնական զօրաշարժը,
գրական զարթօնքը, քաղաքական գաղափարախօսութիւնը եւ մամուլը։ Այս հողերու վրայ հայոց
կողմէ ստեղծուեցաւ առաջին սահմանադրութիւնը, որ օրինակ հանդիսացաւ նաեւ բովանդակ
երկրի համար։ Հիմնադրութիւնը որքան հեռաւոր ափերու վրայ կայանայ, հայոց քաղաքական
կուսակցութիւնները այս քաղաքի թաղերուն մէջ հասան կատարելագործման։ Օսմանեան
դրամատան դէպքն ալ, 20 կախաղաններն ալ այստեղ գրանցուեցան պատմութեան էջերուն։ 

Իրողութիւն է նաեւ թէ վերեւ նշուած ընկերաքաղաքական այդ զարթօնքը, բացի ազգապետի,
այսինքն պատրիարքի ժողովուրդի ձայներով ընտրուիլը, չէ տուած աւելի արդիաշունչ
վարչակարգի մը գործելու առիթը։ Երկիրը թագաւորութենէ դէպի հանրապետութեան կարեւոր
անցում մը արձանագրած էր, բայց հայուն իրավիճակը մնացած էր անփոփոխ։ Եւ մանաւանդ
այս նոր դրութեան մէջ վերացած էին պատրիարքներու օրինական գերիշխանութիւնը։ 

Այս պայմաններու մէջ անխուսափելի էր ճարպիկ մարդկանց համայնքէ ներս զանազան
եղանակներով փոքր իշխանութիւններու տիրանալը, եւ ապա գրաւած աթոռի ընձեռած առիթները
շահագործելը։ 

Մի գուցէ նման օրինակներու կարելի է հանդիպիլ ուրիշ համայնքներու պարագային ալ։
Բայց խոստովանինք թէ անոնք մեծաւ մասամբ յետեղեռնեան շրջանին կազմուած գաղթօճախներ
են եւ չունին պոլսահայոց պատմութենէ եկած աւանդութիւնները։ 

Իսկ պոլսահայութիւնը դասալիք եղաւ առհասարակ իր զբաղեցուցած աթոռի պահանջած
գիտակցութենէ զուրկ պատրիարքներու ձեռամբ։ Բարեյիշատակ Շնորհք Պատրիարքի
վախճանումէն ցայսօր չունեցանք համայնքը իր տարբեր հակումներով հանդերձ միասնութեան
մէջ պահելու կարող առաջնորդներ։ 

Գարեգին Գազանճեան Պատրիարք գահակալութեան առաջին օրէն յայտարարեց թէ պիտի հնազանդի
զինք զգուշացնող ոստիկանութեան թելադրանքին եւ երեկոյեան ժամը հինգէն ետք դուրս
պիտի չելլէ Պատրիարքարանէն։ Ան այդ խոստումը դրժեց միայն հարուստներու սեղաններուն
հրաւէրներուն համար։ Չմասնակցեցաւ համայնքային ոեւէ մշակութային գեղարուեստական
նախաձեռնութեան, միշտ յիշեցնելով ոստիկանութեան զգուշացումը։ 

Մեծ յոյսեր կապուած էին Մեսրոպ Բ. Պատրիարքին, իր լաւ պատրաստուած մտաւորական ու
խիզախ բնոյթին բերմամբ։ Ափսոս ան ալ իր կարգին մատնուեցաւ նման սխալներու։ Ինչպէս
բազմաթիւ հոգեւոր առաջնորդներ, փորձեց նիւթական կարողութիւնը բարձր բարերարներու
աջակցութիւնը ապահովել իր ծրագիրներուն համար, առանց նկատի ունենալու թէ այդպիսով
պիտի հարկադրուի անոնց պահանջները գոհացնելու տխուր հետեւանքին։ Վերջապէս Մեսրոպ Բ.
Պատրիարքն ալ ճաշակեց մահուան սպառնալիքի վախը եւ պատրիարքարանի մէջ իսկ կարիքը
զգաց պետութեան տրամադրած թիկնապահին յանձնել իր անվտանգութիւնը։ Հայ համայնքի
համար խիստ վարկաբեկիչ այդ երեւոյթը շարունակեց նաեւ տարաբախտ պատրիարքի անգիտակից
ննջած հիւանդասենեակէ ներս իսկ։ 

Իսկական դժբախտութիւն էր Մեսրոպ Բ. Պատրիարքի հիւանդութիւնը, որ տեւեց աւելի քան
տասը տարիներ։ Պատրիարքարանի այդ օրերու անձնակազմը նախընտրեց ձգձգել նոր պատրիարքի
մը ընտրութիւնը, պատճառաբանելով թէ կը հաւատան հրաշքներուն եւ պիտի շարունակեն
աղօթել իրենց սիրելի սրբազանի ապաքինման համար։ Այս խօսքերը կ՚արտասանուէին երբ
բժիշկները յստակօրէն յայտնած էին թէ հիւանդութեան պատճառած աւերը անշրջանցելի է եւ
Մեսրոպ Բ. Պատրիարք այլեւս չի կրնար կատարել պատրիարքութեան խիստ դժուար ու
պատասխանատու պաշտօնը։ 

Տարիներ անց ի վերջոյ Պատրիարքարանի շրջանակները յօժարեցան ընտրութիւն կատարելու եւ
Կրօնական Ժողովը Տեղապահ ընտրեց Գերմանիոյ հայոց հոգեւոր հովիւ Գարեգին Արք.
Պեքճեանը։ Սրբազանը ընդառաջեց իրեն ուղուած հրաւէրին եւ ժամանեց Պոլիս։ 

Պոլսոյ Հայոց Պատրիարքութեան պատմութեան ամօթալի օրերէն մէկն էր Պեքճեան Սրբազանի
ժամանումը, քանի այդ օր Աթոռանիստ Մայր Եկեղեցւոյ մուտքը չուաններով կապած ու փակած
էին, Տեղապահի Հրաշափառի աղօթքներով դիմաւորուիլը արգիլելու համար։ 

Առաջին յանդիպման խայտառակութիւնը շարունակուեցաւ հոգեւորական, աշխարհական ու նաեւ
պետական բազմաթիւ դաւադրութիւններով, որոնց պոլսահայութիւնը կը հետեւէր
ճարահատութեան մէջ։ 

Այս բոլորի դերակատարներն էին նշանակուած փոխանորդ մը եւ ինքնակոչ կերպով
համայնքապետի պատմուճանը հագած «բարերար» մը, որոնք երկուստեք գործակցեցան իրենց
ետեւ ունենալով պետական որոշ շրջանակներ, խափանելու համար Տեղապահի աշխատանքը։ 

Իսկ երբ Պատրիարքը աւանդեց իր հոգին, անխուսափելի դարձաւ պատրիարքական ընտրութիւնը։
Հաւանական ութը թեկնածուներէն չորսը ներկայացուցին իրենց յաւակնութիւնը։ 

Այդ հանգրուանին բեմադրուեցաւ դաւադրութեան նոր պատկերը։ Պետութիւնը պարտադրեց
ընտրութեան կանոնագիր մը, որ կը հակասէր նախորդ ընտրութիւններու տրամադրութեան եւ
կ՚արգիլէր օտար երկրացի սրբազաններու ընտրութեան մասնակցումը։ Պոլսոյ աթոռի երկու
թեկնածուներն ալ հաստատելով պարտադրուած կանոնագրի սխալը, համակերպեցան այդ
անընդունելի պայմանին, ընտրութիւնը ալ աւելի չուշացնելու համար։ Իրենց հետեւեցաւ
նաեւ կարգադիր յանձնախումբը, որուն անդամներէն շատեր իսկոյն հրաժարեցան այս ամօթալի
որոշումին մեղսակից չըլլալու համար։ Իսկ մնացեալները ձեռք ձեռքի տալով ապահովեցին
խարխուլ ընտրութիւն մը, վտանգելով նաեւ ապագայի ընտրութիւններու օրինականութիւնը։ 

Տուեալ գործընթացի մէջ պոլսահայ մամուլն ալ թերացաւ հասարակոթիւնը եղած դարձածէն
իրազեկելու խնդիրով։ Հոն եւս իշխեցին կիրքերը բորբոքեցնելէ խուսափող
մտավախութիւնները։ 

Այսօր ականատես կ՚ըլլանք այդ բոլորին տեղի տուող գործիչներու իրար հալածող
ելոյթներուն։ Բնական է, քանի որ անոնցմէ իւրաքանչիւրը ունէր իր հաշիւները եւ
անխուսափելի էր վերջ ի վերջոյ իրարու բախումը։ 

Ինչպէս անցեալին, այսօր ալ համայնքի մեծամասնութեան համար նշանակութիւն չունին
անոնց հայատառ մամուլի էջերէն կամ դիմատետրէն իրարու ուղղած թրքերէն
երկարապատումները։ Բայց պոլսահայ համայնքի ապագային համար մեծ նշանակութիւն ունին
համայնքային հաստատութիւններու ընտրութիւնները։ 

Արդարեւ պոլսահայոց դիմաց յայտնուած է ազգին համար նուիրումով աշխատելու տրամադիր
երիտասարդ տարրերու կազմակերպեալ նախապատրաստութիւնը, դաշտը անգամ մը եւս սխալ
անձերու չյանձնելու համար։ 

Սամաթիոյ Ս. Գէորգ եկեղեցւոյ Սահակեան դպրաց դաս երգչախումբը վաւերագրական ֆիլմի մը
առանցքը կազմեց։ Թուրքիոյ հայոց պատրիարքարանի կողմէ վաւերացուած 20 երգչախումբերէն
Սահակեան, պատմականօրէն նոյնացած է Սամաթիա թաղին հետ։ Էրտիլ Օնուր Քոճաթիւրքի
նկարահանած «Սահակեան՝ իմ ընտանիքը» ֆիլմը կը փորձէ պարզել այս հաստատութեան
նշանակութիւնը թէ իր անդամներուն եւ թէ Սամաթիոյ թաղի հայութեան համար։ Երկար
տարիներ եկեղեցւոյ կամարներուն տակ հոգեւոր երաժշտութիւն կատարած Սահակեանը վերջերս
սկսած է աշխարհիկ երգերով բեմերու վրայ ալ հնչեցնել հայ երգը։ 

Այս առթիւ զրուցեցինք «Սահակեան՝ իմ ընտանիքը» ֆիլմի հեղինակ Քոճաթիւրքի հետ։ Մեր
առաջին հարցումը կը վերաբերէր Սահակեանի մասին վաւերագրական մը նկարահանելու
խորհուրդին ո՞ր պայմաններու մէջ ծագելուն։ 

«2017-ին ձեռնարկած էի իմ ալ բնակած Սամաթիա թաղի բնակիչներուն հետ վիտէօ
հարցազրոյցներու շարքի մը, որ կոչած էի «Սամաթիա՝ իմ թաղը»: Այդ տարիներուն
կ՚ուսանէի համալսարանի ռատիոյի, հեռուստացոյցի եւ շարժանկարի բաժինը։ Տեսական
գիտելիքնիս փորձականի վերածելու համար տեսախցիկս ուղղեցի թաղեցիներուս, որոնց
միջոցաւ աւելի ջերմ կապ մը հաստատուեցաւ իմ ու հարեւաններուս միջեւ։ Այդ շրջագծով
Վարուժան Քէօսէտաղի թէյարանին մէջ երկար զրուցած էինք Արամ Նալչաճեանի հետ, որ
կ՚անդամակցէր Սահակեան երգչախումբին։ Այդ զրոյցներու ընթացքին ձեւաւորուեցաւ
Սահակեան երգչախումբի մասին վաւերագրական ֆիլմ մը նկարահանելու խորհուրդը»։ 

Հեղինակի այս բացատրութենէն ետք կ՚ուզեմ իմանալ թէ ֆիլմը ո՞ր զանգուածին համար
նախատեսուած է։ Որոնց ի՞նչ պատգամ տալ կ՚ուզէ։ Քոճաթիւրք կը յայտնէ այդ զանգուածը
յատուկէն դէպի ընդհանուր ծաւալելով։ «Նախ կ՚ուզեմ թաղեցիներս տեղեակ դարձնել 1461
թուականէն այս կողմ Սամաթիոյ Ս. Գէորգ եկեղեցւոյ մէջ հնչող այս ձայնին։ Ապա կ՚ուզեմ
որ քաղաքի ամենափարթամ դահլիճներէն երգած այս երգչախումբը ծանօթ ըլլայ բոլոր
Իսթանպուլին։ Վերջապէս նման արժէքը մեր օրերուն հասցնող աւանդութիւնը պէտք է իմանայ
ամբողջ Թուրքիան։ Ես ծնած եմ 1994 թուին Ֆաթիհ թաղի մէջ։ 2000էն ի վեր կը բնակիմ
Սամաթիա։ Կը տեսնեմ թէ բազմաթիւ Սամաթիացիներ իրենց կեանքի ընթացքին գէթ մէկ անգամ
իսկ չեն լսած այս պատերու ետին հնչած ձայնը։ Իմ հետաքրքրութիւնը թերեւս ոմանց իրենց
ենթագիտակցութեան պատերն ալ փլելուն, նոյնիսկ միատեղ գործելուն կը ծառայէ։ 

Օրինակի համար ի՞նչու չունենանք բազմաձայն ու բազմալեզու «Սամաթիոյ Երգչախումբ» մը։
Ես այս վաւերագրականի նկարահանումներու ժամանակ անգամ մը եւս պատկանելութիւն զգացի
ապրած թաղիս նկատմամբ»։ 

Միտքս տանջող հարցումներէն մէկն ալ կը վերաբերի մեր համայնքի անհատներուն
տեսախցիկներու հանդէպ ունեցած վերապահութեան։ Փորձով գիտեմ թէ մեր հասարակութիւնը
ինչպէս կը խրտչի երբ իրեն երկարի խօսափող մը կամ կ՚ուղղուի տեսախցիկ մը։ Քոճաթիւրք
կը յայտնէ թէ ինք եւս իր կարգին որոշ մտավախութիւններ ունեցած է եկեղեցւոյ մէջ
նկարահանումներ ընելու կամ ալ երգչախումբի անդամներուն հետ մտերմանալու ընթացքին
մէջ։ 

«Այդ բոլորը յաղթահարեցինք վաւերագրականի նախագծի համակարգող Տենիս Չաթի միջոցաւ.
երգչախումբի խմբավար Սեւան Ակոշեան եւս դիւրացուց մեր աշխատութիւնը. քանի
նկարահանումները յառաջացան յարաբերութիւնները ալ աւելի բնականոն դարձան եւ ստացանք
անդամներու սրտաբուխ պատասխանները»։ 

Գիտեմ որ Պոլսոյ Հայոց Պատրիարքարանի մօտ պաշտօնապէս գրանցուած են 20 երգչախումբեր։
Արդեօք անոնց մասին ալ պատկերացում մը ունեցա՞ծ է։ 

Խօսակիցս յայտնեց թէ տեղեակ է եկեղեցական երաժշտութեան այդ մեծ աւանդին։ Նաեւ
ուսումնասիրած է այդ 20 երգչախումբերէն մէկ մասը, նաեւ առիթը ունեցած է ոմանց
խմբավարներուն կամ անդամներուն հետ ծանօթանալու։ «Խոստովանիմ որ սկզբնական շրջանին
բաւական մոլորած էի ինծի անծանօթ այդ աշխարհի բառամթերքին ու անոնց
նշանակութիւններուն դէմ։ Ի՞նչ էր դպրաց դասու եւ երգչախումբի տարբերութիւնը։ Այդ
բոլորը զիս մղեցին յատուկ ուսումնասիրութիւններու։ Որոնց միջոցով նոր
բացայայտումներ ալ ունեցայ։ Շատ տպաւորիչ էր եկեղեցւոյ շրջափակին մէջ տիրող
ընկերային կեանքը։ Երեխէք երեկոյեան ժամերուն գնդակ կը խաղային դպրոցի պարտէզը։
Տարեցներ օրն ի բուն այդ բակի մէջ կը շաղակրատէին։ Շատ տպաւորուած էի այդ
կենդանութեան եւ մանաւանդ ալ զօրակցութեան ականատես ըլլալով։ Սամաթիան ինծի համար
բոլորովին տարբեր նշանակութիւն մը ունեցաւ»։ 

Վերջապէս հետաքրքրուած եմ թէ հասարակութիւնը ո՞ր միջոցներով պիտի կրնայ դիտել
«Սահակեան՝ իմ ընտանիքը» վաւերագրականը։ Այս հարցումով կ՚իմանամ թէ ֆիլմը կը
պատրաստուի զանազան փառատօններու մասնակցելու։ Հազիւ այդ օրացոյցի յստակացումէն ետք
կարելի պիտի ըլլայ սոց ցանցերու միջոցաւ ֆիլմը դիտել։ 

Ֆիլիզ Ալի ելոյթ մը ունեցաւ Տինքի ոգեկոչումի հաւաքին. «Յոյսը այստեղ է… այս հողը,
այս երկիրը մե՛րն է»։ 

Ինչպէս անցեալ տարիներուն, այս տարի եւս, Հրանդ Տինքի սպանութեան 12-րդ տարելիցին,
համախմբուեցան հազարաւոր քաղաքացիներ։ Այս տարուան խօսքը արտասանեց Ֆիլիզ Ալի՝
դուստրը անուանի արձակագիր ու բանաստեղծ Սապահատտին Ալիի, որ ձերբակալուած ու անհետ
կորստեան մատնուած էր 1948-ին։ 

Հրանդ Տինքի՝ 19 յունուար 2007-ին սպաննուած վայրը, ժամը 15։00-ին կայացած
ոգեկոչումի հաւաքի ընթացքին այս տարուան խօսքը արտասանեց Ֆիլիզ Ալի, որու ելոյթը
կարդալ ստորեւ. 

Սիրելի Հրանդ 

12րդ անգամ ըլլալով, քեզ մեզմէ հեռացնող խաւարին դէմ, քու եւ ընտանիքիդ կողքին
ըլլալու համար, քու ձեռքերով կերտածդ, հասունցուցածդ թերթիդ Ակօսին առջեւ ենք։ Մեզի
մեր ցաւերուն մէջ ազգական դարձուցած, մեր ցաւերով հիմնուած եւ դժբախտաբար ամէն օր
բազմացող ընտանիքի, որպէս ամէնէն հին անդամներէն մէկը կը խօսիմ քեզի հետ այսօր։ 

Հայրս Սապահատտին Ալի, 1948 թուականին, ձիւնածածկ առաւօտ մը, իմ եւ մայրիկիս մի
քանի պատկերը լուսանկարելէ ետք Անգարայէն Իսթանպուլ ճամբայ ելաւ եւ այլեւս
չվերադարձաւ։ Ձերբակալութեան մէջ կորսուած եւ ճակատագիրը մինչեւ այսօր անյայտ
մնացած հայրս, դժբախտաբար այս երկրին ոչ առաջին եւ ոչ վերջին կորուստն է։ Այն
մարդասպանը, որ «ազգայնական զգացումներով դրդուած» ըլլալուն համար ոճիրը գործած է
ըսաւ, տարբերութիւն մը չունէր անկէ որ քեզ մեռցուց եւ ապա դրօշակին առջեւ
նկարուեցաւ։ Սապահատտին Ալի 70 տարի է, որ կորսուած է։ Դէպքին ներքին իրողութիւնը
մինչ օրս եկած անցած իշխանութիւններուն կողմէ չէ լուսաբանուած, ճիշդ ինչպէս որ քեզի
դէմ գործուած ոճիրը չէ լուսաբանուած, հակառակ անոր, որ այսօրուան իշխանութիւնը ըսած
էր «թոյլ պիտի չտանք, որ Անգարայի մութ ներքնուղիներուն մէջ կորսուի»։ 

Սապահատտին Ալիի նման հանրածանօթ եւ սիրուած գրողի մը վայրագ սպանութեան սարսափը
հասարակութիւնը լռութեան կը մատնէ, միւս կողմէն քաջութիւն կու տայ ամէն տեսակի
ընդդիմութիւնը ընկճելը պարտականութիւն տեսնող խաւարի ուժերուն։ Տասը տարին մէկ
կրկնուող զինուորական յեղաշրջումներու միջոցաւ, խաւարի ուժեր կոչուած, սակայն մեր
մէջէն ոմանք, շարունակեցին ոչնչացնել միւսները։ Սպաննուած լրագրողներ, գրողներ,
արուեստագէտներ, գիտնականներէն ետք, հասարակութեան մէջ բացուած է երթալէն խորացող
անբուժելի վէրքեր։ 

Մեր մեծ ընտանիքը 1948էն մինչեւ 2007 դժբախտաբար անդադար շարունակեց բազմանալ։ Քեզ
կորսնցնելէն ետք ալ չեն դադարիր։ Միայն Յունուար ամիսը այնքան շատերու կը յիշեցնէ
մեզի։ Օնար Քութար, Մեթին Կէօքթեփէ, Ուղուր Մումճու, Մուամմէր Աքսօյ, բոլորն ալ
մեզի Յունուարի ցուրտին մէջէն կը դիտեն, այսօր այստեղ մեզի հետ են։ Եասեմին
Ճեպենօյանը մեզ Դեկտեմբերէն կը դիտէ։ Փետրուարի սառնամանիքին մէջ Ապտի Իփեքճին
կեցած է։ 

Ըսի որ հայրս կորսուած է։ Շաբաթ Օրուան Մայրերը / Մարդիկը, 1995 թուականէն ի վեր,
Կալաթասարայի Հրապարակին վրայ, թէ հորս, թէ 24 Ապրիլ 1915ին Իսթանպուլի մէջ
ձերբակալուելով գնացքներ նստեցուած հայ մտաւորականներուն, թէ 70ականներէն ի վեր
Թուրքիոյ մէջ կորսուած հարիւրաւոր մարդոց ճակատագիրը կ՚ուզեն լուսաբանել։ Թուրքիոյ
պատմութեան «ճշմարտութեան հրապարակ» մը ընծայած այս մարդիկ, առանց ձիւն, ձմեռ,
յարձակում, ձերբակալութիւն ըսելու, տասնեակ տարիներէ ի վեր կը շարունակեն պահանջել։
Իրենց հարցումներուն պատասխան չեն տրուած եկող անցնող իշխանութիւններուն կողմէ,
իրենց կորսուածները չեն գտնուած։ 

Քեզի կ՚ուզէի անցած տարուան մասին լաւ լուր տալ, բայց դժբախտաբար չեմ կրնար։
Գրողներ, մշակոյթի մարդիկ, քաղաքական դէմքեր բանտի մէջ են, առանց նոյնիսկ
մեղադրանքի ենթարկուելու, առանց իսկ պատճառը գիտնալու, բանտերու մէջ կ՚անցնեն իրենց
ամիսները եւ տարիները։ Միջազգային դատարաններու որոշումները չեղեալ կը նկատուին,
ստորագրուած պայմանագրերուն չեն ենթարկուիր, անարդար իրաւական համակարգով մը մարդիկ
իրենց ազատութենէն կը զրկուին։ Կարծես թէ չի բաւեր որ մեր կորուստները չեն գտնուիր
եւ գերեզմանէ մը անգամ զուրկ կը մնանք, անցեալ տարի վկայ եղանք, թէ ինչպէս Շաբաթ
Օրուան Մայրերը / Մարդիկը այլեւս հրապարակներու վրայ չէ, այլ նեղ փողոցներու մէջ կը
հաւաքուին ու կը հարցնեն իրենց կորուսուածներուն ճակատագիրը։ 

Հորս մահուան 70րդ տարին, հասարակութիւնը ամբողջովին կրաւորական վիճակի մէջ է, ամէն
տեսակ անարդարութիւն, անիրաւութիւն, ոճիր եւ սարսափի վարժուած է։ Սակայն ամէն
առաւօտ Արեւը ծագելուն պէս բնական եւ անփոփոխ իրականութիւն մը կայ տիեզերքի մէջ։
Յիշողութիւնը։ Մարդ արարածը չի մոռնար կորսուած, կորսնցուած, ոչնչացուած, քանդուած,
բչացուած իր արժէքները։ Այս կորսուած արժէքները ամբողջովին անսպասելի տեղէ մը,
անսպասելի ձեւով հասարակութեան առջեւ դուրս կու գան եւ հարցում կու տան, «բնա՞ւ
չամչցաք լռելէն»։ 

Սիրելի Հրանդ, նորէն ալ այդքան անյոյս չենք։ Չլռողներ կան, տակաւին այստեղ ենք, ոչ
մէկ տեղ չենք երթար, չենք հրաժարիր։ Քու սպաննուած օրդ տակաւին երեխայ եղողները
այսօր այստեղ են, մեր մէջ են, քու սպանութիւնդ կը հետապնդեն, հարցում կը հարցնեն,
չեն լռեր։ Մինչ մեր բոլոր կորսուած արժէքները մեզ կը դիտեն Յունուարի ցուրտին, մենք
այստեղ ձեր հետ, ամէն տարի երիտասարդացող ամբոխին հետ կը շարունակենք գալ ըսելու,
որ չենք հրաժարիր։ Յոյսը այստեղ է։ Այս հողը եւ այս երկիրը մերն է։ 

Նիւթեր փնտռելու համար Պոլիս եկած առաջին օրերուն «Ակօս»ի խմբագրատան մէջ
զրուցեցինք երիտասարդ ակադեմական Անահիտ Ղազարեանի հետ։ Թերթի միջոցաւ
հրատարակեցինք իր կոչը, երբեմնի «Ֆօթօ Կալաթասարայ»ի սեփականատէր, Թուրքիոյ առաջին
արհեստավարժ կին լուսանկարիչի՝ Մարիամ Շահինեանի մասին տեղեկութիւն խնդրելու
առումով։ Անահիտ աւարտած է իր պրպտումները եւ ետ դարձի ճանապարհին կրկին մէկտեղուած
ենք «Ակօս»ին մէջ լսելու համար իր եռամսեայ հետազօտութեան հունձքը։ 

ՎԱՐԴԱՆ ԷՍԴՈՒԳԵԱՆ 

Ուրեմն Մարիամ Շահինեանի վրայ կ՚աշխատիք։ Իրեն հետ, ե՞րբ եւ ինչպէ՞ս ծանօթացած էք։

Հրանդ Տինք Հիմնարկի միջոցաւ այստեղ էի։ Ընկերներէս Սոնա Տիլանեանէն լսեցի թէ
Սապանճը Համալսարանի դասախօսներէն մէկը պիտի բանախօսէ Պէյօղլուի տարածքին ապրած
ազգային եւ սեռական փոքրամասնութիւններու մասին։ 

Կը յիշեմ, ահաւոր անձրեւոտ շաբաթ օր մըն էր ու ես քիչ մը վախնալով, գրեթէ ուշացած
հասայ Պէյօղլու։ Մէկ երկու զեկոյցէ ետք Այշէկիւլ Ալթընայը կը խօսէր Մարիամ
Շահինեանի մասին, որպէս Թուրքիայի առաջին փրոֆէօսյոնալ կին նկարիչ։ Նոր աւարտած էի
Հայաստանի Ժամանակակից Արուեստներու ինստիտուտը։ Կերպարուեստի, գեղարուեստի ու
պատկերի հետ կ՚աշխատէի։ Ակադեմական մերձեցումներս եւ ֆեմինիստական մտահոգութիւնները
ոնց որ խաչաձեւուեցան։ Նոր ու անծանօթ պատմութիւն մը կար իմ առջեւ, որ հիւսուած էր
արուեստի ու կնոջ կերպարի վրայ։ Իսկոյն նամակ գրեցի Հայաստանի իմ դասախօսներուն եւ
հարցուցի. «Այսպէս մարդ կայ, ո՞վ կը ճանչնայ»։ Ընդամէնը երկու ընկեր ծանօթ էր։
Շուշանը Աւագեան եւ Վիգէնը «Այո, գիտենք իրեն» ըսին։ Իսկ միւսները «Ոչ մեզի համար
նոր անուն է» պատասխանեցին։ 

Ո՞ր թուականին եկած էք Պոլիս։ 

Ես եկած եմ Նոյեմբեր 2016 թուականին։ Ասկէ ճիշդ երեք տարի առաջ։ 

Ե՞րբ սկսաք իր մասին պրպտել։ 

Երբ հոս էի, լսեցի որ «Արաս» հրատարակչատունը իր մասին գիրք տպած է։ Գացի «Արաս»
հրատարակչատուն ապա գնեցի գիրքը։ Ու փորձեցի գտնել թէ որո՞ւ մօտ է արխիւը։
Հանդիպեցայ Թայֆունի հետ։ Յետոյ իմացայ որ կայ արխիւը, բայց նեկաթիվներով։ Գացի
Սալթ Կալաթա կեդրոնը, որովհետեւ այնտեղ ցուցահանդէս եղած էր, ուզեցի թուայնացուած
արխիւի հետ ծանօթանալ, բայց այնտեղ ըսին որ բոլոր իրաւունքները Թայֆունին կը
պատկանի եւ անոնք բան մը չեն կրնար ըսել։ Ըսին պէտք է կապուիմ Թայֆունի հետ։ 

Եւ վերջը երբ որ վերադարձայ Երեւան, ունէի գիրքը եւ գիրքի պատկերները ու փորձեցի
արդէն պատկերներէն ելլելով խօսիլ։ 2018 թուականին Պուտափեշտի կեդրոնական
Համալսարանը քոնֆերանս մը կազմակերպած էր։ Այդտեղ ես ներկայացուցի Շահինեանին, ուր
ակադեմական շրջանակները միանգամայն անծանօթ էին այս անունին։ Հասկցայ որ շատ մեծ
ընելիք կայ Մարիամ Շահինեան անունը աշխարհի լուսանկարչական քարտէսի վրայ դնելու
համար։ Այս տարի արդէն Միչիկընի Համալսարանի Հայկական բաժինը կազմակերպած էր
քոնֆերանս՝ հայագիտական գիտաժողով մը, ուր խօսած եմ Մարիամ Շահինեանի
լուսանկարներու եւ արխիւի նիւթականութեան մասին։ Թէ ի՞նչ տեսակ նիւթականութիւն է
այդ արխիւը, եթէ դուն չունես այդ արխիւը։ Խօսած եմ այդ արխիւի պատկերներուն
էկրանով, այսինքն համակարգիչով սգրինով յարաբերուելու մասին։ Ու շատ պատահաբար
ծանօթացայ պոլսահայ զոյգի մը հետ։ Պարզուեց որ իրենք լուսանկարուած են Շահինեանի
մօտ։ Ունին նոյնիսկ նեկաթիվները լուսանկարներուն։ Այդ մարդը ունէր բազմաթիւ
լուսանկարներ, նեկաթիվներ եւ նաեւ պատմութիւն։ Այդ պատմութիւնով է որ որպէս միտք
ծնաւ կարգ մը հարցումներ, թէ այդ որու պատկերն է, ո՞վ է պատկերուած եւ ո՞ր
թուականին է պատկերուած։ Բան մը չէինք գիտեր։ Ամենայն հաւանականութեամբ
նեկաթիվներէն չես կրնար կռահել։ Այդ առանձին հետազօտական ծանր աշխատանք է։ Այսպէս
միտք յառաջացաւ որ կրնամ կրկին վերադառնալ Պոլիս եւ փորձեմ գտնել մարդկանց, քանի որ
դեռ կան այդ մարդիկ։ Գուցէ մի տասը տարի ետք արդէն ուշ կ՚ըլլայ։ Չգիտեմ հինգ տարի
ետք, գուցէ արդէն ուշ է։ Շատ մարդ մահացած է եւ ես չեմ կրցած գտնել իրենց։ 

Եւ կոչուեց իմ ծրագրի անունը «Այլընտրանքային արխիվ»։ 

Միչիկընի քոնֆերանսը ո՞ր թուականին էր։ 

Այս տարի Ապրիլի 26-ին։ 

Իսկ անցեալ ամիս 10-ին գացիր չէ՞։ Երկուքը իրարմէ զատ էր։ 

Այո։ Այդ առանձին էր։ Եւ դիմեցի Կիւլպէնկեանին որպէսզի ինձ գումար տրամադրէ
հետազօտութեան համար։ Եւ արդէն երեք ամիս է այստեղ եմ Կիւլպէնկեանի օգնութեամբ։
Տարբեր փրոֆիլներով հետազօտութիւն կ՚ընեմ։ Այսինքն եւ կը գտնեմ մարդկանց, ովքեր
նկարուած են եւ ունին պատմութիւն ու իրենց յիշողութիւնները։ Այսինքն շատ կարեւոր է
տեսնել, թէ ինչպէս յիշողութիւնները կ՚ապրի։ 

Այսպէս քանի՞ պատմութիւն կրցաք գտնել։ 

Շատ։ 10-է աւելի մարդ, պատմութիւն, լուսանկարներ։ Մարդիկ, մարդկանց պատմութիւնները
եւ նաեւ սահաֆները։ Իսթանպուլով մէկ փռուած ամէն մի անկիւնին մի սահաֆ կայ եւ
այդպէս ես չգիտեմ երեւի օրեր եւ ժամեր, ժամեր, ամէն օր 5 ժամ, 6 ժամ, 3 ժամ տարբեր
սահաֆներուն նկարների արխիւներով անփոյթ նետուած նկարները պէտք է մէկիկ մէկիկ
նայեմ։ Որովհետեւ գուցէ այդ մէկին որ հէնց չնայիս այդ իր նկարն է։ 

Իսկ քանի՞ նկար գտաք։ 

Այսօր դեռ կը փնտռեմ։ Հիմա արդէն ունիմ 19 լուսանկար։ Երեք ամսուան մէջ 19
լուսանկար։ Ասոնք նեկաթիվներ չեն, այլ ուղղակի տպուած լուսանկարներ։ 

Մինչեւ ե՞րբ հոս էք։ Մինչեւ ե՞րբ պիտի փնտռէք։ 

Մինչեւ այս ամսուայ վերջ։ Կը շարունակեմ փնտռել եւ շատ շատ մէյլեր կը ստանամ։
Որովհետեւ Ամերիկա կայ մի ուրիշ թերթ՝ «Արմենիա Ուիքլի»։ Հոն եւս յայտարարութիւն
ըրի եւ խնդրեցի Շահինեանի մասին տեղեկութիւններ։ Չիքակոյէն, Նիւ Եորքէն տարբեր
մարդիկ ինձ գրեցին։ Նիւ Եորք հանդիպեցայ Շահինեանի բարեկամներէն մէկուն։ Ան թէ
լուսանկարներ ունէր, թէ պատմութիւն եւ թէ անոր մօտ ուսանած էր լուսանկարչութիւն։
Նաեւ Պոսթոն կար հայկական լուսանկարներու մեծ արխիւ մը, որ կը կոչուի «Փրոճեքթ
Սէյվ» իրենց ալ հանդիպեցայ։ Ցաւօք սրտի Շահինեանէն ոչ մի լուսանկար չունէին։
Որովհետեւ կը կարծեմ եթէ ունենային նկարին ետեւը կնիքը անպայման կ՚ըլլար։ Բայց ամէն
դէպքին իրենց հետ շփուեցայ։ Տեսայ ինչպէս կ՚աշխատին լուսանկարներու հետ։ Այդ ալ շատ
կարեւոր էր։ 

Հիմա կը մտածեմ մի փոքրիկ տոքիւմենթալ ֆիլմ ընել։ Որովհետեւ բոլոր հարցազրոյցները
եւ իմ պրպտումները տեսագրած, վիտէօ ըրած եմ։ Կ՚ուզեմ նաեւ յօդուած մը գրել Միչիկընի
համալսարանի հայագիտութեան բաժնի համար։ Որովհետեւ կ՚ուզեն հատոր հրատարակել, նոյն
այդ քոնֆերանսի վերնագիրով։ 

Ցուցահանդէս կազմակերպել կ՚ուզէ՞ք։ 

Այո, այդ իմ գտած լուսանկարներով անպայման Երեւանի մէջ ցուցահանդէս կազմակերպել
կ՚ուզեմ։ Վերջը քանի մը տարի աշխատանքէն ետք, լուրջ հետազօտական գիրք ընել կ՚ուզեմ։
Բոլոր այդ հարցազրոյցները, որ ըրած եմ ընդհանրացնել ու տեսնել թէ ինչպէս
յիշողութիւնը կը պահուի։ Որովհետեւ 50 տարի ոչ թէ միայն հայկական համայնքի կեանքն է
գրած, այլ ամբողջ Իսթանպուլի։ Իր մօտ նկարուած են թէ յոյներ, թէ հայեր, թէ հրեաներ
եւ թէ ասորիներ։ Տեղէ մը երկու լուսանկար գտայ։ Ընտանիք են։ Նկարուած են երկու
տարուայ տարբերութիւնով։ Մի լուսանկարին կինը գլխաշորով փակուած է եւ աւելի
Անատոլական արտաքին ունի։ Երկու տարի յետոյ նկարուած նկարին շատ մոտերն, նոր
սանտրուածով, բաց գլխով ու նոր շորերով է։ Շատ հետաքրքիր է այդ փոփոխութիւնը։
Որովհետեւ բաւականին արագ եղած է եւ ինք ամրագրած է։ Լուսանկարներու միջոցաւ կը
նկատես մարդկանց ընկերային յարաբերութիւններու զարգացումը։ 

Ուրեմն այս 19 լուսանկարներու եւ խօսած մարդկանց պատմութիւններու վրայ պիտի ըլլայ
«Ֆօթօ Կալաթասարայ»ի քու աշխատութիւնը։ 

Այո։ Զուտ գիտական հետազօտութիւն է պատկերի վերլուծութեան եւ յիշողութեան
մարդաբանական անալիզներով։ 

Իսկ մենք գիրքով ճանչցանք Մարիամ Շահինեանը։ Գոնէ ես այդպէս ճանչցայ իր անունը։
Բաւականին նեկաթիվներ կային բայց այդ նեկաթիվներու շատ պզտիկ մէկ մասը տպուած էր եւ
ուրիշ բնաւ տեղեկութիւն մը չունինք։ Իսկ դուք հիմա կ՚ըսէք իր բարեկամներու հետ
զրուցած էք։ 

Այո, այդ նեկաթիվներու 30 տոկոսը տպուած էր։ Այո, զրուցեցի իր բարեկամներուն, քրոջ
աղջկան հետ։ Ցաւօք սրտի Մարիամ Շահինեանի փոքր եղբայրը Վրէժ Շահինեանը անցեալ տարի
մահացաւ։ Տեսէք չկրցայ հասցնել։ Ինձ կը թուի թէ պատմելու բաներ մը կ՚ունենար։ Ամէն
անգամ որ իր բարեկամներէն մէկուն հետ շփուիմ, խօսքի աւարտին միշտ կ՚ըսեն՝ «Մարիամը
շատ ուրախ պիտի ըլլար, եթէ քեզ հետ ծանօթանար»։ Ահաւոր կը յուզուիմ այդ պահուն։
Որովհետեւ ինձ համար որպէս կին ստեղծագործելը ահաւոր կարեւոր է, շատ կարեւոր է
ունենալ աւանդոյթ։ Կին ստեղծագործի աւանդոյթ։ Եւ Մարիամը այսօր մի ուրիշ ազգի մէջ
ծնած ըլլար, հաստատ շատ շատ աւելի կը խօսէին իր մասին, քան հիմա կը խօսին։
Որովհետեւ 50 տարի ամէն օր անընդհատ նկարած է։ Շաբաթ, կիրակի օրն ալ հարսանիք
նկարած է։ Ամէն օր։ 

Եւ վերջերս քանի մը օր առաջ իմ հարցազրոյցներէն ամենավերջինը որ ըրի այդ կինը կը
պատմէր թէ Մարիամին հանդիպած էր կեանքի վերջին տարիներուն ինչ վիճակի եղած է
Մարիամը, որքան յոգնած եղած է։ 

Իսկ կարծես հիմա դուն յոգնած ես։ 

Այո, զգացական գետնի վրայ շատ վտանգաւոր տեղ հասած եմ։ Որովհետեւ ոնց որ իր ճամբով
անցայ եւ երբեմն կասկածներ ունէի, որպէս ես կը կարողանա՞մ բան մը գտնել, այս ինչ որ
յիմար բանով կը զբաղուիմ։ Ոչ մի բան չի յաջողուելու։ Միշտ այդ վտանգը եղած է, որ ոչ
մի բան չեմ գտնելու եւ յիմար բան կ՚ընեմ։ Շատ յոգնեցայ այդ առումով։ Երբ որ խօսեցայ
Շահինեանի բուն ընտանիքի միակ բարեկամի հետ, որ կը բնակի Փարիզ եւ իմ բախտը բերաւ
եւ ամառուայ ընթացքին ես հանդիպեցայ իրեն Մեծ Կղզիի մէջ իրենց տանը։ Կը յիշեմ այդ
հանդիպումէն տուն վերադարձայ եւ ամբողջ գիշեր լացի։ Որովհետեւ զգացական առումով
ինծի համար շատ ծանր էր։ Պատկերացում մը ունէի իր մասին, բայց այդ պատկերացումները
երբեմն չէր համապատասխաներ իրականութեան։ 

Բայց հիմա այդ օրերուն երբ որ նայիս զարմանալի բան չէ, բոլոր այս երեք ամսուայ
ճամբորդութիւնը։ 

Ես օրագիր ունիմ։ Ամէն օր ինչ որ ըրած եմ, ինչ որ գտած եմ, բոլորը նշած եմ։ Նոյնիսկ
գացած եմ սահաֆներ, վեց ժամ պրպտած ու ոչ մի լուսանկար չեմ գտած։ Նոյնիսկ այդ
չգտնելը անգամ գրած եմ։ Ամէն օր հաշիւ տուած եմ ինքզինքիս։ Երեկ կը գրէի, որ այսօր
ալ անցաւ առանց լուսանկար գտնելու, բայց երէկ գտայ «Նոսթալժի» սրճարանի շրջանը մի
ուրիշ հայուն։ Ինչ որ հայ կը տեսնեմ, եթէ հայերէն կը խօսին քիչ մը համարձակ
կ՚ըլլամ, կ՚երթամ, կը ներկայանամ ու կը պատմեմ իմ մասին եւ կը հարցնեմ թէ
լուսանկարներ ունի՞ք։ Ճանչցած էք Մարիամ Շահինեանը ըսելով։ Երէկ մէկը ըսաւ «Այո» եւ
շատ հետաքրքիր պատմութիւն պատմեց։ Իր ընտանիքն ալ Սիվասէն էր եւ պէտք է հանդիպիմ
իրեն մինչեւ երթալս։ Այսինքն ամէն օր, ամէն տեղ կը փորձեմ գտնել։ Ինչ որ մի բան
ընել, որպէսզի օրս անիմաստ չանցնի։ 

Իսկ այս փնտռելու ճամբորդութեան սկսելէ առաջ երեւակայածդ ի՞նչ էր։ Այսօր գտնուած
տեղէդ գո՞հ ես։ 

Այո, շատ գոհ եմ։ Երբեք կարելի չէր պատկերացում ունենալ գոնէ մէկ լուսանկար գտնէի
Մարիամէն։ Ես շատ լաւ չեմ ճանչնար այստեղի մշակոյթը, որպէս այստեղ կայ սահաֆ
հասկացողութիւնը։ Հայաստան այսչափ չի պահուեր մշակոյթը։ Գիրքեր թերեւս, բայց երբեք
չեմ հանդիպած լուսանկարներու, որ պահուած ըլլան։ Յիշողութիւնը պահելու հետաքրքիր
մշակոյթ ունի Իսթանպուլը։ Ոչ մի բան աղբ չէ այստեղ։ Այլ գուցէ մի օր ինչ որ մէկին
պէտք կ՚ըլլայ։ Նոյնիսկ հետաքրքիր էր ո՞վքեր կ՚առնեն այս լուսանկարները։
Հարցազրոյցներու շարք ունիմ այդ սահաֆներու հետ եւ կը հարցնեմ, ովքե՞ր կ՚առնեն այս
նկարները եւ ի՞նչ նպատակով։ Շատ հետաքրքիր է, ինչ ազդեցութիւն ունի այսօր
լուսանկարը։ Որովհետեւ գրքին հաւասար չէ, միշտ գիրքը աւելի լաւ տեղին է, քան
լուսանկարը։ Բայց իմ նման պրպտողները որպէս բարձրացնեն լուսանկարի դերը այդ
արխիւներուն։ Երբ կը տեսնեն թէ լուսանկարներով կը հետաքրքրուիմ. Երբեք ոչ չեմ ըսեր,
որովհետեւ իմ փնտռած լուսանկարը հէնց այնտեղ կրնայ ըլլալ։ 

2020 թ. սեպտեմբերին Արցախի դէմ սկսած ազրպէյճանական պատերազմը մի քանի ձեւերով
տարբեր էր նախորդ ռազմական ընդհարումներէն։ Անոնցմէ մէկն էր Թուրքիոյ Ազրպէյճանին
տրամադրած բազմատեսակ ռազմական օժանդակութիւնը։ Կասկած չկայ, որ Թուրքիոյ ստանձնած
դերն այդ պատերազմի ընթացքին կարեւոր քայլ էր Հայաստանի եւ Արցախի շահերուն դէմ։
Կասկած չկայ նաեւ, որ այդ քայլը վերջին տարիներու ընթացքին Հայաստանի նկատմամբ այդ
երկրի որդեգրած ընդհանուր քաղաքականութեան մէկ մասն էր։ 

Նկատի ունենալով այդ օժանդակութեան կարեւորութիւնը հայկական կողմի կրած պարտութեան
մէջ, անպայման որ բանականութիւնը գործածող մարդոց մտքին մէջ հարցականի տակ պիտի
առնուէր Թուրքիոյ հետ խօսակցութիւն սկսելու կամ բնականոն յարաբերութիւններ
հաստատելու օգտակարութիւնը եւ (կամ) նպատակայարմարութիւնը։ 

Բնական պիտի ըլլայ, ուրեմն, որ այդ հարցը հրապարակաւ քննարկուի իր բոլոր կողմերով՝
Հայաստանի ապագայ արտաքին եւ ապահովութեան քաղաքականութեան ծիրին մէջ։ 

Սակայն նման քննարկում գրեթէ անկարելի դարձած է այն հիսթերիք աղմուկին պատճառով, որ
որոշ քաղաքական ուժեր կը բարձրացնեն իրենց ամէնօրեայ, անվերջ, խլացնող
թմբկահարումներով։ Այդ ուժերու համար Թուրքիոյ մասնակցութիւնն ունէր միայն մէկ
նշանակութիւն եւ խորհուրդ։ Այդ մասնակցութիւնը յաւելեալ փաստ էր, ըստ այդ ուժերուն,
որ (ա) Թուրքիան մղուած էր եւ տակաւին՝ է, ցեղասպանական բնազդներով, որոնք
կ՚արդարացնեն նախապատերազմեան հակաթրքական բոլոր տրամադրութիւնները եւ (բ) որ այդ
երկրի հետ բնականոն յարաբերութիւններ հաստատելու կամ նոյնիսկ խօսակցութիւն սկսելու
միտուած որեւէ քայլ հաւասար է «դաւաճանութեան»։ 

Այդ ուժերուն համար անհրաժեշտ է, որ բանական քննարկում տեղի չունենայ։ Անոնք
կ՚ուզեն այդ օրինակարգ հարցադրման պատասխանը կանխորոշել՝ խաղալով զգացական լարերու
եւ գրեթէ բնազդային դարձած վախերու վրայ։ Այդ մարդիկ կը կարծեն, որ իրենց
աստուածատուր մենաշնորհն է աջ ու ձախ շպրտել «դաւաճան» բառը։ 

Սակայն բանականութեամբ առաջնորդուող անհատ, ժողովուրդ կամ պետութիւն իրաւունք չունի
նման ծանրակշիռ որոշում առնելու առանց ամենալուրջ եւ բազմակողմանի քննարկման։
Արտաքին քաղաքականութեան մէջ սխալ որոշումներ, առ երեւոյթ ճիշդ թուող
եզրակացութիւններ, պատմութենէն ու փորձէն քաղուած կասկածի տակ չառնուող դասեր շատ
մեծ վնասներ հասցուցած են մեզի անցեալին, ու տակաւին կրնան հասցնել ապագային։ 

Ի՞նչ դաս կարելի է քաղել պատմութենէն եւ ինչպէ՞ս որոշել, թէ որ դասը պէտք է քաղել։
2016 թ. ապրիլին տեղի ունեցաւ քառօրեայ, կարճ պատերազմ մը։ Ազրպէյճանն էր
նախաձեռնողը այդ կարճ պատերազմին, որու հետեւանքով մեր հակակշռին տակ եղած փոքր
տարածք մը կորսնցուցինք։ Այդ պատերազմի՝ Ազրպէյճանի կողմէն նախաձեռնած ըլլալը
շատերուն հասցուց այն եզրակացութեան, որ պէտք է Ազրպէյճանին պատժել՝
բանակցութիւններու, նոյնիսկ աւելի լարուած բանակցութիւններու վրայ յոյս դնելու
փոխարէն մեր ապագան վստահելով նոր պատերազմի մը։ Անշուշտ, կարելի էր այլ դաս քաղել
այդ իրադարձութենէն. կարելի էր տարածք կորսնցնելը, որքան ալ փոքր էր այդ, տեսնել
որպէս ազդանշան, որ թերեւս ուժերու յարաբերութիւնը փոխուած է, որ մեր կողմի համար
պատերազմ կորսնցնելը լուրջ կարելիութիւն է։ Նոյնիսկ անոնք, որոնք ուշադրութիւն
դարձուցին այդ պատերազմի արդիւնքին եւ սկսան աւելի լուրջ բանակցիլ,
բանակցութիւններու ընթացքին պնդեցին պայմաններու վրայ, որը Ազրպէյճանը քսան
տարիներէ աւելի մերժած էր, եւ առանց որուն ալ կը կարողանայինք յառաջդիմութիւն
արձանագրել հակամարտութեան լուծման մէջ եւ խուսափիլ նոր պատերազմէ մը։ Կարելի էր
ուրեմն ճիշդ դասեր քաղել ու այդ դասերուն աւելի լուրջ մօտենալ։ Սակայն փոխանակ նման
մարտահրաւէրի նկատմամբ մեր մօտեցումը փոխելու, աւելի մխրճուեցանք «ոչ մի թիզ» հողի
տրամադրութեան մէջ։ Արդիւնքին ծանօթ ենք։ 

Կարելի է նաեւ նկատի ունենալ Ազրպէյճանի հետ 2019 թ. մի քանի օրուայ ռազմական
ընդհարումը, որու արդիւնքը մենք համարեցինք «յաղթութիւն»։ Ոչ մէկ փաստ կայ, եթէ
հիմնուինք հրապարակային ելոյթներու վրայ, որ այդ փոքրիկ պատերազմը, որն ընդգրկեց
երկու կողմէն սահմանափակ միաւորներ շատ փոքր տարածքի վրայ, ենթարկուեցաւ լուրջ
քննարկման։ Առանց լուրջ ուսումնասիրութեան մենք մեզ վստահութիւն ներշնչեցինք, որ
ուժերու յարաբերութիւնը չէ փոխուած ու լայնածաւալ պատերազմի պարագային մենք
վստահաբար ազրպէյճանական նոր տարածքներ կը գրաւենք։ Այդպէս ալ յայտարարեց Հայաստանի
պաշտպանութեան նախարարը։ 

Այսօր որոշելու համար, թէ հակառակորդներու հետ պէտք է խօսինք կամ ոչ, անոնց հետ
բնականոն յարաբերութիւններու ձգտիլը օգտակար կամ նախընտրելի է, թէ ոչ, անհրաժեշտ է
մի քանի հարցերու պատասխան տալ։ Այստեղ նպատակս չէ այս կապակցութեամբ մեր առջեւ
ծառացած բոլոր հարցադրումներն ու անոնց պատասխանները պարզել, այլ պարզապէս
ներկայացնել անոնցմէ մի քանին՝ որպէս սկզբնական քննարկման նիւթ։ 

ա) Մեզ անհրաժեշտ է նախ եւ առաջ ունենալ մեզ սպառնացող վտանգներու տեսակին ու
որակին լրիւ, սակայն իսկական պատկերը։ Այսինքն՝ պէտք է զանազանենք վախի զգացումը
վախի պատճառ ունենալէն։ Մեր պատմութիւնը մեզ այդ երկուքին ալ առիթ տուած է։ Սակայն
վտանգի չափազանցումը կամ թերագնահատումը ինքն իր մէջ լուրջ վտանգ կը ներկայացնէ։
Չափազանցութիւնը կրնայ պատճառ դառնալ վտանգը նուազեցնող կարելի քայլեր անտեսելու
կամ առիթներ փախցնելու. վտանգի թերագնահատումը՝ աղէտի ու պարտութեան։ 

բ) Մեզ անհրաժեշտ է պատասխանել հետեւեալ հարցումներուն. (ա) ինչո՞ւ Ազրպէյճանը կանգ
առաւ Շուշին գրաւելով, երբ կարող էր հանգիստ հասնել Ստեփանակերտ, (բ) ինչո՞ւ ան
Հայաստանի հարաւի ճակատին վրայ՝ մեր սահմանի միւս կողմը կանգ առաւ, երբ կարող էր
հանգիստ անցնիլ սահմանն ու հասնիլ Նախիջեւան։ Ինչո՞ւ Թուրքիան որեւէ սահմանէ զօրք
չմտցուց Հայաստան, երբ կրնար այդ ընել։ 

Եթէ պատասխանն այն է, որ ռուսական ներկայութիւնը եւ Ռուսիոյ հետ մեր դաշնագիրն էր
պատճառը, ինչո՞ւ ենք այնքան իրար անցած։ Չէ՞ որ Ռուսիոյ հետ այդ պայմանագիրը
տակաւին ի զօրու է, եւ ռուսական ներկայութիւնը չէ նուազած, այլ ընդհակառակը։ 

Իսկ կա՞ն այլ գործօններ, որոնք կրնան բացատրել այն, ինչ Ազրպէյճանն ու Թուրքիան
կարող էին ընել եւ չըրին։ 

Եւ պատասխանել հետեւեալ հարցումին. (գ) արդեո՞ք կարելի է այդ վտանգները նուազեցնել
Թուրքիոյ եւ Ազրպէյճանի հետ խօսելով։ 

Ի՞նչ տրամաբանութեամբ է, որ պատերազմի մէջ պարտութեան փաստէն կը հասնինք
հակառակորդին հետ չխօսելու ու որեւէ յարաբերութիւն չունենալու քաղաքականութեան: 

Այստեղ ես տրամաբանութիւն չեմ տեսներ։ Այն ուժերը, որոնք նման յարաբերութիւններ
դաւաճանութիւն կը նկատեն, այդ եզրակացութեան հասած էին նախքան այս պատերազմը,
նախքան 2016 թ. պատերազմը, փաստօրէն՝ նախքան որեւէ պատերազմ։ Նոյն ուժերը չէի՞ն,
որոնք դէմ էին Հայաստանի անկախութեանը, որովհետեւ անկախութեան պարագային Թուրքիան
պիտի մտնէր Հայաստան ու ջարդէր հայութեան մնացածը։ 

Այդ բոլոր մեկնաբանութիւններու եւ եզրակացութիւններու ետին պահուըտած է արդէն
տասնամեակներու կեանք ունեցող պարզամիտ, ատելութեան վրայ հիմնուած «ազգային»
գաղափարախօսութիւն մը, ըստ որու՝ հակաթրքութիւ՛նն է հայկականութեան էութիւնը,
Հայաստանի ճակատագի՛րն է կախուած մնալ, եւ ժողովուրդի պա՛րտքն է իշխանութիւնը
յանձնել այն մարդկանց, որոնք այդ ատելութեան կրողներն ու տարածողներն են։ 

Կայ նաեւ յաւելեալ, հետաքրքրական երեւոյթ մը։ Հայաստանի անկախութենէն առաջ եւ անկէ
ի վեր այդ ուժերն ամէն բան ըրած են ու ըսած՝ անկարելի դարձնելու համար Թուրքիոյ հետ
բնականոն յարաբերութիւններու հաստատումը եւ այդ դիրքորոշմամբ իսկ ուժեղացուցած
Թուրքիոյ մէջ ծայրայեղ, հայատեաց քաղաքականութեան կողմնակիցները։ Այդ ուժերն
անկարելի դարձուցած են Ղարաբաղի հարցի խաղաղ լուծումը. այն, ինչ կարելի պիտի
դարձնէր Թուրքիոյ հետ յարաբերութիւններու հաստատումը եւ գոնէ նուազեցնէր անոր
կողմէն ներկայացուած վտանգը։ Ոչ միայն այդ, այլ նաեւ Թուրքիոյ ըսած ենք, որ մենք
պահանջներ ունինք իրմէ, որ մնալու ենք մշտական թշնամի, որովհետեւ Արեւմտահայաստանի
մեր հողերը չեն վերադարձներ, Ցեղասպանութիւնը չեն ճանչնար։ 

Այդ ուժերու՝ խափանարար, բանականութեան օրէնքներու չենթարկուած տրամադրութիւնը
տիրապետած է անոնց մօտեցման վրայ. տարբեր ձեւերով ու ոճերով արդէն երեք տասնամեակէ
ի վեր։ 1998 թ.-էն ի վեր այդ մօտեցումը որդեգրուած է, բաւականին չափով, մեր
իշխանութիւններու կողմէն։ Ինչպէս բացատրած եմ այս հատորի ներածականի մէջ ու
ապացուցած՝ հատորի մէջ ներգրաւուած նիւթերով, վախը դարձուցած ենք ռազմավարական
մտածելակերպի հիմք, միեւնոյն ատեն սպառնացած ու հայհոյած Թուրքիային, իսկ յետոյ
Ազրպէյճանին։ Այդ բոլորը ընելէ ետք, երբ Թուրքիան Հայաստանի նկատմամբ
քաղաքականութիւն ճշդելու ընթացքին նկատի կ՚ունենայ նաեւ ա՛յդ գործօնը, կը շտապենք
յայտարարելու, որ Թուրքիան անուղղայ հայատեաց է ու խոստմնալից ցեղասպան։ 

Իսկ հիմա, առանց իսկ առիթ տալու, որ այս հարցը քննարկուի, այդ ուժերը կ՚ուզեն այս
վերջին պատերազմէն քաղել երկու դաս. (ա) հակաթրքութեան՝ ատելութեան վրայ հիմնուած
արտաքին քաղաքականութիւնը արդարացուած էր եւ ահաւասիկ նոր փաստը, եւ (բ) անկէ
բնականաբար կը բխի այն, որ Թուրքիոյ քաղաքականութիւնը նոր ցեղասպանութիւն
իրագործելն է։ Ըստ այդ մօտեցման՝ Թուրքիան պէտք էր յարձակած ըլլար Հայաստանի վրայ
մեր անկախութեան առաջին իսկ օրերուն։ Այդ բանը չպատահեցաւ այդ ժամանակ ու չէ
պատահած անկէ ի վեր, երբ Հայաստանը կը յաղթէր Ազրպէյճանի դէմ պատերազմը 1991-1994
թթ.-ին, կամ երբ ան կը պարտուէր 2020 թ.-ին։ Այն, ինչ չպատահեցաւ, երբ կարող էր
պատահիլ կամ ըստ վերլուծման պէտք էր պատահէր, ու չպատահեցաւ, նոյնքան կարեւոր է,
որքան այն, ինչ պատահեցաւ։ Այստեղ տրամաբանութիւն կամ ռազմավարութիւն մտածելու
մեթոտ չեմ տեսներ։ Կայ մեծ ցատկ մը՝ մէկ փաստէն դէպի բարդ ու ծանրակշիռ
եզրակացութիւն։ Այդ ցատկը երկու հիմնադրոյթներ ունի։ 

Առաջինը, որ մենք պատմութեան մէջ զոհ ըլլալէ աւելի մեծ դեր չունինք եւ մեր
ճակատագիրը ճշդուած է. կամ զոհ կը դառնանք, կամ այս կամ այն ձեւով կը խուսափինք այդ
ճակատագրէն։ Այսինքն՝ այն, ինչ մենք կ՚ընենք ու կ՚ըսենք, տարբերութիւն չ՚ըներ, բացի
զոհի դերի սահմաններու մէջ արտօնուած դերէն։ 

Երկրորդ. այն, ինչ Թուրքիան ու Ազրպէյճանը կարող էին ընել ու չըրին, այդ ալ
տարբերութիւն չ՚ըներ։ Մենք ունինք մեր աւետարանը, ուր ամէն բան ու ամէն բանի իմաստը
ճշդուած է արդէն։ Նորէն մտածելու պէտք չկայ։ «Մենք գիտենք»: 

Ապագայի քաղաքականութիւնը ծրագրելու հիմնական երկու ճանապարհ ունինք։ Մէկը՝ վախով
ու երազանքներով պայմանաւորուած ճանապարհն է։ Երկրորդը՝ հասանելի նպատակներու ու
իրապաշտ հաշուարկներու վրայ հիմնուած ռազմավարութիւնը: Երբ այդ ընտրութիւնը
կատարենք, նկատի պէտք է ունենանք հետեւեալ երկու պարզ սկզբունքները. (ա) փափաքելին,
սակայն անկարելին հետապնդելով չկորսնցնենք ընդունելին եւ կարելին, (բ) նախ պէտք է
լաւ ըլլանք, որպէսզի կարելիութիւնը ունենանք շատ լաւ ըլլալու։ 

Արդեօ՞ք այս անգամ ճիշդ դասը պիտի սորվինք պատմութենէն: 

Այստեղ վտանգներ, հակահայ տրամադրութիւններ, նոյնիսկ նպատակներ անտեսելու խնդիր
չկայ։ Սակայն մենք իրաւունք չունինք մեր ապագան ամբողջովին վստահիլ որեւէ առանձինն
պետութեան կամ արտաքին ուժի։ Պետութիւնները կը փոխուին, մեր բարեկամներն ու
թշնամիները կը փոխուին, մենք կը փոխուինք։ Մեր մտածելակերպը, քաղաքականութիւնն ու
դիւանագիտութիւնը պէտք է ձգտին գոնէ նուազեցնելու այդ վտանգները։ Կարելի չէ ապագայ
կերտել միայն զէնքի, նահատակուող հերոսներու եւ պատասխանատուութենէ խուսափելու
քաղաքականութեան վրայ։ 

Այդ ընթացքին մեր դրացիները, բարեկամ թէ ոչ, դրացի ըլլալէ չեն դադրիր։ Դրացի
պետութիւններու նկատմամբ մեր վախն ու ատելութիւնը պէտք չէ շփոթել ռազմավարութեան
հետ։ 

Եթէ այս վերջին պատերազմէն եւ պարտութենէն յետոյ ալ շարունակենք ռազմավարութիւն
ճշդել զգացական ու գաւառական հիմքերու վրայ՝ առանց բոլոր կարելիութիւնները նկատի
ունենալու եւ հաշուարկելու, մենք իրաւունք չունինք ակնկալելու, որ մեր
քաղաքականութեան արդիւնքը տարբեր պիտի ըլլայ վերջին պատերազմի արդիւնքէն։ 

Ժիրայր Լիպարիտյան 

1914 յունիսի մէջ առտու մը, լրագիրը բանալով կարդացի Աւստրիոյ-Հունգարիոյ
գահաժառանգ արհիդուքս Ֆրանց Ֆէրտինանտի եւ իր ամուսնին դքսուհի Հօհէնպէրկի դէմ եղած
մահափորձը Սէրայէվօյի մէջ, որուն զոհ գացած էին երկուքն ալ։ Մահափորձին հեղինակն էր
սերպիացի պատանի մը՝ Բրինցիբ։ 

Լուրը, որքան զգայացունց, գուշակել չէր տար այն մօտալուտ եւ ահեղ հետեւանքները
որոնք ծնունդ պիտի առնէին այս ոճիրէն։ 

Իրա՛ւ էր սակայն որ մահափորձը անհատապէս գործուած անիշխանական արարք մը չէր, այլ
զուտ քաղաքական ոճիր մը, երկարօրէն պատրաստուած եւ խոշոր դաւադրութեան մը արդիւնք։

Հետզհետէ հասնող մանրամասնութիւններ ցոյց տուին թէ որքա՜ն կարեւորութիւն կը ստանար
այդ մահափորձը Եւրոպայի՝ եւ մասնաւորաբար Աւստրիոյ մէջ։ 

Յուլիսի սկիզբները թերթերը արդէն իսկ կը ծանուցանէին թէ Աւստրիոյ զինուորական
գործունէութիւնը զգալապէս կ՚աւելնար եւ թէ բովանդակ երկրին մէջ բուռն հակառակութիւն
եւ գրգռութիւն կը տիրէր Սերպիոյ հանդէպ։ Նոյն ամսուն վերջը արդէն իսկ եւրոպական մեծ
եւ ընդհանուր պատերազմի մը սարսափը կը սաւառնէր աշխարհի վրայ եւ Աւստրիա իր
վերջնագիրը կու տար Սերպիոյ 18 ժամ պայմանաժամով։ 

Այդ վերջնագիրը, որուն պայմանները անընդունելի էին Սերպիոյ համար, անխուսափելի կը
դարձնէին պատերազմը Աւստրիոյ ու Սերպիոյ միջեւ ու արդարեւ յուլիսին վերջերը առաջին
թնդանօթները կ՚արձակուին երկու պետութիւններու սահմանագլխին վրայ։ Իսկ պատերազմը
պաշտօնապէս կը յայտարարուի 15/28 յուլիսին։ 

Միեւնոյն ատեն ռուսական զօրաշարժին լուրերը կը հասնին։ 

Կացութիւնը ծանրացած է։ 

Ընդհանուր պատերազմը անխուսափելի կը թուի, բայց դեռ ամէն յոյս չէ կորած։ Մեծ
պետութիւններու դահլիճները կը բանակցին, համաձայնութեան գետին մը կը փնտռեն, կամ
գոնէ այնպէս հաւատացնել կ՚ուզեն։ 

Ինչ որ քիչ շատ որոշապէս կը տեսնուի՝ սա է թէ Գերմանիա եւ Ռուսիա պատերազմ կ՚ուզեն։

Անգլիա, վերջին վայրկեանին ի նպաստ խաղաղութեան գերագոյն ջանքեր կ՚ընէ, ահռելի
հրդեհումին առաջքը առնելու համար, բայց ի զո՜ւր։ 

Օգոստոսի 2ին (Ն. Տ.) կիրակի օր, թերթերը կը ծանուցանեն թէ ընդհանուր պատերազմը
յայտարարուած է։ 

Նոյն առտուն Պոլսոյ պատերուն վրայ փակցուած տեսանք հետեւեալ յայտարարութիւնը խոշոր
գիրերով. 

Այս յայտարարութիւնը, ինչպէս յետոյ աքսորանքիս մէջ իմացայ, միեւնոյն օրը փակցուած է
նաեւ գաւառներու մէջ, Անատօլուէն մինչեւ Սուրիա, կուսակալանիստ քաղաքներէն մինչեւ
ամենայետին նահիէին մէջ: Եւ այդ տպուած թուղթերը, կնքուած պահարաններով, ամիսներ
առաջ ղրկուած են ամէն կողմ, բոլոր մխթարներուն, ամենախիստ պատուէրներով որ գաղտուկ
պահեն եւ բանան միայն այն ժամանակ երբ կեդրոնէն հրաման գայ։ 

Եւ այդ ծածուկ կնքուած պահարանները, որոնց գոյութիւնը իմացած է ժողովուրդը առանց
պարունակութեանը ծանօթ ըլլալու, սարսափի մատնած է շատ տեղերու Հայերը, որոնք
ենթադրած են թէ ջարդի հրաման մը կար անոնց մէջ ծածկուած։ 

Սակայն խնդիրը այդ չէ։ Ընդհանուր պատերազմի յայտարարութենէն շաբաթներ առաջ
զօրաշարժի համար տրուած այս ծածուկ հրամանը ցոյց կու տայ թէ իթթիհատական
կառավարութիւնը արդէն իսկ ծախուած էր Գերմանիոյ եւ որոշած էր անոր կողքին կռուելու։

Դառնանք մեր պատմութեան։ 

Այս օգոստոս 2ի պատմական կիրակիէն սկսեալ, յանկարծ Պոլսոյ կերպարանքը փոխուեցաւ,
սովորական կեանքը խանգարուեցաւ, ընդհանուր իրարանցում մը, խուճապ մը տիրեց ամէն
կողմ։ Անակնկալներու, անծանօթ փորձանքներու երկիւղը զգաց ամէն մարդ։ Ասոր առաջին
արտայայտութիւնը եղաւ անօթի մնալու, ուտելիքէ զրկուելու վախը։ 

Ամէն մարդ փուռերուն առջեւ, նպարավաճառներու խանութը վազեց, իր նիւթական
կարողութեանը չափով ուզեց պաշար համբարել։ 

Գտնուեցան մարդիկ որոնք այդ կիրակի օրը մէկ քանի ամսուան պաշար շտկեցին։ Ընդհանուր
համոզումը այն էր արդէն թէ՝ պատերազմը հազիւ 2-3 ամիս պիտի տեւէր։ 

Եւ սակայն մտատանջութիւնը հետզհետէ կ՚աւելնար։ 

Երկուշաբթի առտու Բերայի Շիտակ ճամբուն վրայ շահեկան տեսարան մը կը պարզուէր։ 

Բոլոր դրամատունները իրենց դռները փակած էին։ Ժողովուրդը, այր ու կին, դռներուն
առջեւ խռնուած՝ աղմուկ կը յարուցանէին եւ իրենց դրամները կը պահանջէին։ 

Յուզումը, իրարանցումը եւ յուսահատութիւնը ընդհանուր էր։ 

— Դրամներդ կրցա՞ր առնել... 

— Ո՛չ, դո՞ւն... 

— Ես ալ չկրցայ առնել, թիւ մը տուին ձեռքս, կարգիս կը սպասեմ կոր։ 

— Բարեկամներէս մէկը հարիւր ոսկի ունի եղեր, հազիւ տասը ոսկի տուեր են։ 

— Ալ ի՞նչ կ՚ուզէ, բախտաւոր է եղեր, կ՚ըսեն թէ հարիւրին հինգը միայն պիտի տան։ 

— Ասանկ խաղքութիւն կ՚ըլլայ։ 

Ու այսպէս ամէն մարդ իր ցաւը կու լար։ 

Սրճարաններուն մէջ խօսակցութիւնները քաջալերական չէին։ 

— Քաղաքին մէջ երեք օրուան ալիւր ունինք եղեր... 

— Ճամբաները բոլոր գոցուած են։ 

— Հինգ օր է Եւրոպայէն թղթաբեր եկած չէ։ 

— Գալիք ալ չունի։ 

— Ամէն բան պիտի սղէ։ 

— Քանի մը օխա բաթաթէս առնելու է։ 

Սնունդի այս մտահոգութեան վրայ կը ծանրանար զինուորագրութեան խնդիրը։ Բացի պատերուն
վրայ փակցուած պաշտօնական յայտարարութիւններէն, թմբկահարներ օրն ի բուն փողոցէ
փողոց կը շրջէին հրաւիրելով բոլոր 45 տարեկանէն վար եղողները երթալ արձանագրուիլ
իրենց շիւպէները։ 

Այդ թմբկահարները ճշմարիտ մղձաւանջ մը դարձած էին պոլսեցի զինուորական տարիք
ունեցողներուն եւ ծնողքներուն համար։ Օրուան ամէն ժամերուն, նոյնիսկ գիշերները,
յանկարծ կը թնդար չարաշուք թմբուկին ձայնը։ Ամէն մարդ, ահ ու դողով, կը վազէր
պատուհան, մտիկ ընելու համար թմբկահարին ազդարարութիւնը։ 

Ու ահա՛ կամաց կամաց ծանօթներ, բարեկամներ կը մեկնէին, մախաղը ուսերնին, դէպի
զինուորական ծառայութիւն։ Իրա՛ւ է որ, սկիզբները, շատեր պէտէլ վճարելով կամ ուրիշ
անուղղակի միջոցներով կրցած էին գոնէ առժամապէս փորձանքէն խուսափիլ։ 

Օգոստոսի մէջ էր երբ, կիրակի օր մը, ընկերացայ Նշան Թաշէ մինչեւ Թէշվիքիէ Լեւոն
Շաթրեանին, որ իբրեւ 36նոց զինւոր կ՚երթար իր ծառայութիւնը ընելու։ 

Շատ մը ծանօթ Հայ երիտասարդներ հաւաքուած էին հոն։ Տեսարանը աւելի զուարթ էր քան
տխուր։ 

Ընդհանուր իրարանցումը, կերակրեղէն ծախողներու երթեւեկը եւ պոռչտուքը, նոյնպէս կարգ
մը զինուորական պիտոյքներ ծախողներուն բազմութիւնը տեսակ մը տօնավաճառի երեւոյթը
տուած էին ընդարձակ դաշտավայրին։ 

Ծանօթներ իրարու քով կու գային զուարթ դէմքերով։ 

— Վա՜յ, դո՞ւն ալ հոս ես... 

— Հարկաւ, երեսուննոցներուն մէջ եմ։ 

— Այս կռնակի մախաղդ քանիի՞ առիր։ 

— Քսանըհինգ ղրուշի։ 

— Խաբուեր ես, ես 18 ղրուշի առի եւ աւելի մեծ է։ 

— Ո՞ւր պիտի տանին մեզի։ 

— Չեմ գիտեր։ 

Ու այսպէս, ուրախ, անտարբեր, խօսակցութիւնը կը շարունակուէր։ 

Անդին աւելի տարէցներ կ՚երեւային որոնք ո եւ է բեռ չունէին հետերնին։ 

— Աս ի՞նչ է, դուն հետդ բան չես առեր։ 

— Ես քառասուննոցներուն մէջն եմ։ 

— Ուրեմն ինչո՞ւ եկեր ես։ 

— Բարեկամներ տեսնելու։ 

— Քու կարգդ ալ կու գայ քանի մը օրէն։ 

— Տավուլին կը սպասեմ կոր որդիս առնել գալու համար։ 

— Մինակ ես չեմ ա՛, հարուստ, աղքատ ամէնքն ալ հոս են։ 

Անշուշտ այդ բազմութեան մէջ տխուրներ, մտածկոտներ ալ կը գտնուէին, երիտասարդներ,
որոնք իրենց սիրելիներուն վրայ կը մտածէին որոնցմէ հազիւ կէս ժամ առաջ բաժնուած էին
արցունքոտ աչքերով։ 

Բայց շուրջերնին տիրող իրարանցումն ու ոգեւորութիւնը իրենց վրայ ալ կ՚ազդէ եւ ի
վերջոյ իրենք ալ կը խառնուին ընդհանուր խօսակցութեան։ 

Զինուորագրութիւնը այդ միջոցին հեշտ կ՚երեւար, որովհետեւ, ինչպէս ըսի, ամէնուն
համոզումը այն էր որ պատերազմը շատ կարճ պիտի տեւէր, ասկէ զատ Թուրքիա դեռ մասնակից
չէր ընդհանուր կռիւին եւ չէր կարծուեր թէ իթթիհատականները յիմարութիւնը ա՛յնքան
առաջ պիտի տանէին որ Պալքանեան պատերազմին ձախողանքէն հազիւ պրծած նոր
արկածախնդրութեան մը մէջ նետուէին։ Զինուորական ծառայութեան գացողները կ՚ենթադրէին
թէ քանի մը ամիս մարզանք ընելէ ետքը պիտի վերադառնային իրենց տեղը։ 

Ասոր համար շատեր որոնք պէտէլ վճարելու կարող էին, նախընտրեցին զինուորական
ծառայութիւնը։ 

— Յիսուն ոսկին ես չե՞մ կրնար կոր ուտել,— մտածելով։ 

Կառավարութիւնն ալ պաշտօնապէս յայտարարած էր իր չէզոքութիւնը, իսկ գալով
զօրահանութեան, ըսած էր թէ այդ որոշումը դրապէս կարենալ գործադրելու համար էր որ
մասնակի զօրակոչ կ՚ընէր։ 

Նոյն միջոցներուն էր, երբ օր մը, փողոցին մէջ, հանդիպեցայ թղթատարական նախարար
Ոսկան էֆէնտիի։ 

Բնականաբար մեր խօսակցութիւնը դարձաւ օրուան հրատապ դէպքերուն շուրջը։ 

Ոսկան էֆէնտին շատ յոռետես գտայ։ 

— Այս մարդիկը Գերմանիոյ պիտի միանան ու պիտի պատերազմին,— ըսաւ։ 

— Բայց կատարեալ յիմարութիւն է ատիկա,— դիտել տուի։ 

— Յիմարութիւն կամ ո՛չ, իրողութիւնը այս է։ 

— Եւ արդիւնքը ի՞նչ պիտի ըլլայ։ 

— Իրենց համար շատ գէշ, որովհետեւ կասկած չի կայ թէ ի վերջոյ Գերմանիա պիտի
յաղթուի։ 

Արդարեւ, ինչպէս ամէն Հայ, Ոսկան էֆէնտի ալ նոյն համոզումը ունէր։ 

— Միայն թէ,— աւելցուց,— մեզի համար շատ վտանգաւոր շրջան մը պիտի անցընենք։ Իցիւ թէ
գործը երկար չտեւէր։ 

Կառավարութիւնը, իբրեւ թէ իր չէզոքութիւնը շեշտելու համար, հետզհետէ միջոցներ ձեռք
կ՚առնէր։ 

Այսպէս պատերազմէն քիչ յետոյ նեղուցները փակուեցան։ 

Զինուորական իշխանութեան հրամանով որոշուեցաւ գիշերուան ժամը 10էն գոցել բոլոր
սրճարանները, թէյարանները, գարեջրատունները եւ այդ կարգի զբօսատեղիները։ 

Թերթերու գրաքննութիւնը հաստատուեցաւ։ 

Որոշապէս թուականը չեմ յիշեր, բայց նոյն միջոցներուն էր երբ օր մը լուր բերին ինծի
թէ՝ ֆրանսական դեսպանատունը գտնուող Հայ մը կ՚ուզէր անպատճառ զիս տեսնել։ 

Հետաքրքիր՝ դիմեցի դեսպանատուն եւ յանկարծ դէմս գտայ Թորգոմը, Բիէռ Լօթիի հետ
մենամարտելու գացող պուլկարահայ սպան, որուն պատկերը հրատարակած ու գովեստը ըրած
ըլլալնուս համար «Ժամանակ» շաբաթ մը դադարման դատապարտուած էր ու պատասխանատու
խմբագիրը, Հրանդ Սամուէլ, մազ մնացած էր որ Սինոպ աքսորուէր, եթէ Զաւէն պատրիարք
չմիջամտէր։ 

— Ի՞նչ ունիս հոս,— գոչեցի տեսնելով մեր արկածախնդիր բարեկամը։ 

— Պուլկարական բանակը թողուցի ու փախայ,— ըսաւ։ 

— Ինչո՞ւ համար... 

— Որովհետեւ այդ անպիտանները Գերմանիոյ ու Թուրքիոյ պիտի միանան ու ես չեմ ուզեր
անոնց հետ կողք կողքի կռուիլ Ֆրանսայի ու Անգլիոյ դէմ։ 

— Հիմա ի՞նչ է միտքդ։ 

— Ռուսիա պիտի անցնիմ եւ ռուսական բանակին մէջ ծառայութեան պիտի մտնեմ։ 

Եւ Թորգոմ բացատրեց իր կացութիւնը։ 

Զինուորական նոր պաշտօնով մը Տէտէ Աղաճ ղրկուած միջոցին՝ փախած էր ու Էտիրնէէն
երկաթուղիով եկած էր Պոլիս։ 

— Բայց հոս, եթէ ոստիկանութիւնը իմանայ, կրնայ քեզ ձերբակալել,— դիտել տուի։ 

— Անշուշտ,— պատասխանեց,— եւ ճիշտ ասոր համար է որ, հոս, ֆրանսական դեսպանատունը
ապաստանեցայ, բայց, դժբախտաբար, աւելի երկար ատեն չեմ կրնար մնալ հոս եւ իրենց
հիւրընկալութիւնը չարաչար գործածել, պէտք է որ հիմա մեկնիմ հոսկէ եւ ուրիշ տեղ մը
գտնեմ ինծի, մինչեւ որ յաջողիմ ճամբայ ելլել դէպի Ռուսիա։ Ո՛չ միայն թրքական
ոստիկանութիւնը այլ նաեւ պուլկար կառավարութիւնն ալ ապահովաբար կը հետապնդէ զիս եւ
գիտէ թէ Պոլիս ապաստանած եմ։ Ինծի ապահով տեղ մը պէտք է գտնաս։ 

— Բայց ո՞ւր... քեզի պէս վտանգաւոր մէկը ո՞վ կը համարձակի քովը պահել։ 

Երկար խորհրդակցութենէ ետքը, որոշեցինք գոնէ նոյն գիշերը օթէլ մը տեղաւորել զինքը
եւ հետեւեալ օր աւելի յարմար թաքստոց մը գտնել։ 

Խօսակցութեան միջոցին՝ Թորգոմ յայտնեց նաեւ որ նիւթական շատ անձուկ վիճակի մը մէջ
կը գտնուի. թէ վրան հազիւ քանի մը ֆրանք ունի եւ թէ առնուազն հազար ֆրանք պէտք է
իրեն ինքզինք գոնէ Օտեսա նետելու համար։ 

— Անգամ մը որ հոն հասնիմ կրնամ գլխուս ճարը տեսնել,— յայտարարեց։ 

Իբրեւ բեռ միակ պայուսակ մը ունէր։ Տղու մը միջոցաւ զայն փոխադրեցի Սավուա օթէլը
ուր քիչ ետքը ինքն ալ եկաւ։ 

Հիմա կը մնար հազար ֆրանքը ճարել։ 

«Ահաւասիկ խնդիրը»,— ինչպէս կ՚ըսէ Շէքսբիր։ 

— Հարուստները պէտք է տան,— ըսաւ Թորգոմ,— ես ազգին համար զոհուած մարդ մըն եմ,
ազգին պատիւը բարձր պահելու համար մինչեւ Բարիզ գացի ու մենամարտեցայ ամէնէն ճարտար
սուսերամարտիկին հետ ու ճիշտ սրտէս վիրաւորուեցայ։ 

Եւ Թորգոմ շապիկը բանալով ցոյց տուաւ սպիացած վէրքին նշանը։ 

— Ազգային փառք մըն եմ ես այսօր,— շարունակեց, կէս լուրջ կէս ծաղրական շեշտով մը,—
եւ այսչափ զոհողութիւն պէտք չէ որ զլանան ինծի։ 

— Իրաւունք ունիս,— պատասխանեցի,— բայց մեր հարուստները այնքա՜ն վախկոտ են որ եթէ
անունդ լսեն՝ ո՛չ թէ միայն դրամ տալու պիտի վարանին, այլ քուներնին ալ պիտի փախչի։

— Ի՞նչ ընենք ուրեմն... 

Կը մտածէի թէ որո՞ւ կրնայի դիմել որ կարող ըլլար գնահատել Թորգոմի պէս մէկը եւ
միանգամայն ի վիճակի ըլլար հազար ֆրանք տալու։ 

Զօհրապը միտքս ընկաւ։ 

— Թերեւս իրմէ կարենանք առնել,— ըսի։ 

— Այո՛,— գոչեց Թորգոմ,— լաւ մտածեցիր, Զօհրապ զիս ալ լաւ կը ճանչնայ եւ զգացումի
ալ տէր է. վաղը առտու կանուխ եկո՛ւր եւ միասին կ՚երթանք իրեն։ 

Ու բաժնուեցայ իրմէ։ 

Հետեւեալ առտու կանուխ վերադարձայ իր մօտ. Թորգոմ տենդային վիճակի մէջ էր։ Լուր
առած էր թէ ոստիկանութիւնը իմացած է իր Պոլիս գտնուիլը եւ թէ խուզարկութիւններու
ձեռնարկած է։ 

Հապճեպով զգեստները հագաւ։ Պայուսակին մէջէն խոշոր րէվօլվէր մը հանեց իր կաշիէ
պատեանովը ու մէջքին կապեց, յետոյ աւելի փոքր պրաունինկ մը տեղաւորեց գրպանը։ 

— Եթէ փողոցը զիս ձերբակալել ուզեն՝ պիտի դիմադրեմ, ու ի հարկին վրանին կրակ պիտի
ընեմ... 

Այս տրամադրութեան ներքեւ գտնուող մէկու մը հետ ճամբայ քալելը հաճելի բան մը չէր.
այսուհանդերձ ստիպուեցայ համակերպիլ, բախտի յանձնելով ամէն բան։ 

Մինչեւ Ղալաթիա պիտի երթայինք, Լաճիվէրտ խան, ուր կը գտնուէր Զօհրապի գրասենեակը։ 

Բայց անկէ առաջ Թորգոմ ուզեց ռուսական հիւպատոսարանը հանդիպիլ։ Անվտանգ անցանք
Շիտակ ճամբէն, հիւպատոսարան մտանք ուր բարեկամս տեսակցեցաւ մէկ քանի պաշտօնեաներու
հետ: Յետոյ ճամբանիս շարունակեցինք ու եկանք Լաճիվէրտ խան։ 

Զօհրապ հոն չէր։ Իր զաւակը եւ գրագիր մը մեզ ընդունեցին։ Նոյն միջոցին հոն կը
գտնուէր նաեւ Արամ Անտոնեան։ 

Ըսինք թէ կը փափաքէինք Զօհրապ էֆէնտիի հետ տեսակցիլ։ 

— Հայրիկս քիչ մը առաջ հոս էր,— պատասխանեց զաւակը,— չեմ գիտեր թէ ո՛ւր գացած է,
կեցէ՛ք քանի մը տեղ թէլէֆօն ընեմ եւ եթէ կարենամ հետը խօսիլ կ՚ըսեմ որ հոս իրեն կը
սպասէք կոր։ 

Եւ մտաւ, Արամ Անտոնեանի հետ, Զօհրապի սենեակը, մինչ մենք դուրսը, սպասման սրահը
մնացինք։ 

Քիչ ետքը վերադարձաւ մեզի եւ ըսաւ թէ անկարելի եղած էր հօրը հետ տեսակցիլ։ 

— Եթէ կ՚ուզէք սպասեցէք, թերեւս կու գայ,— ըսաւ։ 

Ժամու մը չափ սպասեցինք։ Միջոց մը Արամ Անտոնեան մէկ կողմ քաշեց զիս եւ ըսաւ. 

— Պարապ տեղը մի՛ սպասէք, Զօհրապը գալիք չունի. տղան հետը խօսեցաւ եւ ըսաւ թէ
Թորգոմը եկած է ու զինքը տեսնել կ՚ուզէ եւ խորհուրդ տուաւ որ գրասենեակ չհանդիպի։
Զօհրապն ալ պատասխանեց որ ժամ առաջ գրասենեակէն հեռացնելու նայի Թորգոմը...։ 

Ի վերջոյ, կէսօրին մօտ, գրագիրը յայտարարեց. 

— Ա՛լ ասկէ ետքը Զօհրապ էֆէնտի չի գար, Պոլիս անցած ըլլալու է, որովհետեւ կարեւոր
գործ մը ունի այսօր դատարանը։ Դատարանէն ետքն ալ ուղղակի շոգենաւ կ՚երթայ։ 

Արդարեւ նոյն միջոցին Զօհրապ Մեծ Կղզի կը նստէր։ 

Յուսահատ դուրս ելանք։ 

— Ի՞նչ պիտի ընենք հիմա,— հարցուց Թորգոմ։ 

— Իրա՛ւ որ չեմ գիտեր։ 

— Բայց պէտք է որ անպատճառ տեսնենք Զօհրապը... 

— Դժբախտաբար Կղզին կը բնակի, եթէ ո՛չ գոնէ իրիկունը տեսնելու փորձ մը կ՚ընէինք։ 

— Ուրեմն վաղը առտու Մեծ Կղզի ուղղակի իր տունը երթանք։ 

— Երթանք,— ստիպուեցայ համակերպիլ։ 

Հետեւեալ օրը կիրակի էր ու ապահովաբար պիտի կրնայինք Զօհրապը իր տունը գտնել։ 

Ժամադիր եղանք կամուրջին վրայ, կղզիներու նաւամատոյցը եւ իրարմէ բաժնուեցանք։ 

Նոյն օրն իսկ իմացայ որ Բերայի մէջ ոստիկանները իբր Թորգոմ ձերբակալած էին Սարգիս
Մինասեանը որ հեռուէ հեռու նմանութիւն մը ունէր մեր բարեկամին հետ։ 

Կիրակի առտու գացի կղզիներու շոգենաւը։ Սակայն Թորգոմ չեկաւ ու ես առանձին գացի Մեծ
Կղզի ու հետեւեալ առտուն ուղղուեցայ դէպի Նիզամ ուր կը գտնուէր Զօհրապի բնակարանը։

Ներքնապէս գոհ էի որ Թորգոմ չէր եկած, քանի որ Արամ Անտոնեանէն իմացած էի որ իր
ներկայութիւնը դժգոհութիւն պիտի պատճառէր Զօհրապի։ 

Հիմա առանձին՝ կրնայի իրեն հետ տեսնուիլ ու ազատօրէն ամէն բան բացատրել։ 

Բարեբախտաբար նոյն միջոցին Զօհրապը տեսայ որ դէպի նաւամատոյց կու գար։ Միասին մեր
ճամբան շարունակեցինք։ Երբ պատմեցի իրեն Թորգոմի գալուստը եւ իրմէ սպասած
ակնկալութիւնը, շատ յուզուեցաւ. 

— Ամա՜ն,— գոչեց,— չըլլայ որ գայ զիս տեսնելու, ըսէ իրեն որ դժբախտաբար այս միջոցիս
ի վիճակի չեմ իր ուզած գումարը տալու, եթէ խնդիրը փոքրիկ գումարի մը վրայ ըլլար,
ամենայն հաճութեամբ... ինչ որ ալ ըլլայ՝ խորհուրդ տո՛ւր իրեն որ իսկոյն հեռանայ
Պոլսէն, եթէ ձեռք անցնի՝ գործը գէշ է։ Հիմա ժամանակները փոխուած են... 

Հանդարտեցուցի զինքը եւ ըսի որ ամէն ջանք պիտի ընեմ որպէսզի Թորգոմ ո՛ եւ է կերպով
զինքը անհանգիստ չընէ։ 

Յետոյ, մեր խօսակցութիւնը շարունակեցինք օրուան կացութեան շուրջը։ 

Երբեք Զօհրապը չէի տեսած այնքա՜ն յոռետես որքան այդ օրը։ 

— Սարսափելի օրերու մէջ կ՚ապրինք կոր,— ըսաւ,— այս թուրքերը բոլորովին փոխուած են,
մանաւանդ մեզի հանդէպ... 

— Ի՞նչ բանէ կը վախնաք,— հարցուցի։ 

— Կը վախնամ որ մեզ ամէնքս ալ ջարդեն,— պատասխանեց Զօհրապ, իրապէս յուզուած շեշտով
մը.— Այդ ընդհանուր պատերազմը իրենց համար առիթ մըն է որ երբեք ձեռք չպիտի կրնան
անցընել։ 

Այդ օրէն ետքն ալ, քանի անգամ որ Զօհրապի հետ խօսակցելու պատեհութիւնը ունեցայ,
նոյն տրամադրութեան մէջ գտայ զինքը. 

— Պիտի ջարդեն մեզի,— կը կրկնէր։ 

Ու ասիկա սեւեռուն գաղափար մը եղած էր իր մէջը։ 

Գալով Թորգոմին՝ երկուշաբթի երբ Կղզիէն Պոլիս վերադարձայ ու եկայ «Ժամանակ»ի
խմբագրատունը ինծի ըսին որ հոն եկած էր զիս փնտռելու։ 

Ցերեկուան մօտ թէլէֆօնով խօսեցաւ հետս։ 

— Ռուսական հիւպատոսարանը կը գտնուիմ,— ըսաւ,— ու կէսօրէն ետքը ռուսական շոգենաւով
պիտի մեկնիմ Օտեսա. շոգենաւ եկուր զիս տեսնելու։ 

— Դրամի խնդիրը ի՞նչ ըրիր,— հարցուցի։ 

— Կարգադրեցի,— պատասխանեց։ 

Այս լուրը շատ ուրախացուց զիս, որովհետեւ անկեղծօրէն կը փափաքէի որ բարեկամս ազատէր
իր նեղ կացութենէն։ 

— Անպատճառ գաս շոգենաւ, զիս տեսնելու,— կրկնեց թէլէֆօնին մէջէն։ 

Խոստացայ երթալ, բայց վերջին պահուն վարանեցայ ու չգացի։ Շատ իրաւունք ունիմ եղեր
խոհեմութեամբ շարժելու, որովհետեւ շոգենաւին շուրջ ոստիկանութիւնը կը հսկէ եղեր,
ինչպէս յետոյ իմացայ։ 

Ամիսներ ետքը իմացանք որ Թորգոմ Բեդերսպուրկի պուլկարական դեսպան Ռատկօ Տիմիթրիէֆի
բանակին մէջ կը կռուի եղեր Կալիցիոյ սահմաններուն վրայ, թէ նոյնիսկ քաջութիւններ
գործած, վէրքեր ստացած ու աստիճանի բարձրացումներ ունեցած է։ 

Իսկ աւելի ետքը, անցած է Կովկաս ու միացած հայկական գունդերուն եւ Վանի գրաւումին
մասնակցողներէն մէկը եղած է։ 

Ընդհանուր պատերազմի առաջին արդիւնքներէն մէկն ալ եղաւ քափիւթիւլասիօններու
ջնջումը, որ տեղի տուաւ, իբրեւ թէ, ժողովրդական խանդավառ ցոյցերու, յատկապէս
կազմակերպուած Իթթիհատի կուսակցութեան կողմէ։ 

Գրեթէ միեւնոյն ժամանակ Կէօպէն եւ Պրեսլաւ գերմանական մարտանաւերը, անգլիական
նաւատորմէն հալածուած, կը յաջողէին ապաստանիլ Տարտանէլի նեղուցը եւ օր մը ետքը,
պաշտօնապէս կը ծանուցուէր թէ այդ երկու զրահաւորները թուրք կառավարութիւնը գնած էր
եւ միացուցած օսմանեան նաւատորմին։ 

Բոլոր ասոնք կը զգացունէին թէ Թուրքիա կը պատրաստուէր մասնակցելու պատերազմին,
Գերմանիոյ հետ միացած։ 

Բայց տակաւին շատեր չէին հաւատար այսպիսի հաւանականութեան եւ կը կարծէին թէ վերջին
վայրկեանին Իթթիհատ պիտի հրաժարէր այսպիսի յիմարութենէ մը։ 

Սեպտեմբերի մէջ Տարտանէլի նեղուցը կը գոցուի նաեւ առեւտրական շոգենաւերու համար։ 

Հայերու դէմ արդէն իսկ թշնամութիւնը ծայր կու տայ թուրքերու մէջ։ 

Այս բանին կը նպաստէ եւրոպական թերթերու այն լուրը թէ՝ Ռուսիոյ կայսրը ուքազով մը
անկախութիւն խոստացեր է Կովկասի Հայերուն։ 

Նոյն միջոցին Արեւելեան նահանգներու բարենորոգմանց քննիչ պ. Հօֆֆ, որ Վան կը
գտնուէր պատերազմը ծագած միջոցին, կը վերադառնայ Պոլիս իր հետեւորդներով։ 

Հոկտեմբեր 18/31ի թերթերը կը ծանուցանեն թէ օսմանեան նաւատորմէն մէկ փոքր մասը Սեւ
ծովի մէջ փորձեր կատարելու ատեն ռուս նաւատորմը, որ նախապէս բոլոր այս փորձերուն կը
հետեւէր եւ զանոնք կը խանգարէր, ի վերջոյ թշնամութիւններու սկսած է եւ յարձակած է
օսմանեան նաւատորմին վրայ։ 

Ասկէ առաջ եկած կռիւին մէջ օսմանեան նաւատորմը ընկղմած է 5000 թօնօնոց Բիրօթ
ականադիր նաւը, յետոյ ծանր վնասներ տուած է ռուս թորփիլանաւերէն մէկուն եւ գրաւած է
ածխաբարձ նաւ մը։ 

Յետոյ, Կայրէթը Միլլիէ թորփիլանաւին կողմէ արձակուած թորփիլ մը ընկղմած է 1100 թօնօ
տարողութեամբ Քուպանէց թորփիլահալածը եւ Մուավէնէթը Միլլիէ թորփիլանաւին կողմէ
արձակուած թորփիլ մը շատ ծանր վնասներ պատճառած է ռուս եզերապահի մը, եւ այլն։ 

Թերթերը կը ծանուցանէին թէ ծովային կռիւները կը շարունակուին «մեր նաւատորմին
նպաստաւոր կերպով»։ 

Միեւնոյն ատեն կը ծանուցանէին թէ՝ կայսերական կառավարութիւնը ամենաբուռն կերպով
պիտի բողոքէ ռուսական նաւատորմին կողմէ մեր նաւատորմին մէկ փոքր մասին դէմ ուղղուած
թշնամական այս արարքին համար։ 

Յաջորդ օրն իսկ կը մեկնին ռուս դեսպանն ու հիւպատոսը եւ օր մը վերջն ալ ֆրանսական
ու անգլիական դեսպանները։ 

Այսպէս Էնվէր ու Թալէաթ կը հասնին իրենց նպատակին ու Թուրքիան կը նետեն
արկածախնդրութեան մը մէջ, ուրկէ դուրս պիտի գար փճացած ու կործանած։ 

Քանի մը օր ետքը արդէն իսկ Տարտանէլի ռմբակոծումը կը սկսի եւ Կովկասի սահմաններուն
վրան առաջին թնդանօթները կ՚արձակուին։ 

Հակառակ թուրք վարձկան մամուլի պոռչտուքներուն եւ բռնի կազմակերպուած ցոյցերուն,
Թուրքիոյ ընդհանուր պատերազմին մասնակցութիւնը բնաւ խանդավառութիւն յառաջ չբերաւ։
Ընդհակառակը մտատանջութեան մատնեց ժողովուրդը, մանաւանդ զինուորական տարիք
ունեցողները։ 

Նոյեմբեր 1/14ին տեղի ունեցաւ մեծ միթինկ մը, միշտ Իթթիհատի կողմէ պատրաստուած եւ
որու մէջ Ճիհատի յայտարարութիւնը եղաւ։ 

Յետոյ հսկայ թափօր մը, որուն կը մասնակցէին բոլոր թուրք արհեստաւորները, լէպլէպիճի,
բեռնակիր, կառապան, մսավաճառ եւ այլն, եւ այլն, փողոցները շրջեցաւ տավուլ զուռնայի
խլացուցիչ աղմուկներով։ 

Այս խառնիճաղանճ ամբոխը, որուն առջեւէն վայրագ դէմքով եւ այլանդակ տարազով մարդիկ
կը քալէին մերկ սուրերը օդին մէջ ճօճելով, անցաւ կամուրջէն եւ ուղղուեցաւ Բերա,
թշնամական ցոյցեր ընելու համար ֆրանսական, ռուսական եւ անգլիական դեսպանատուններուն
առջեւ։ 

Ցուցարարները այսքանով չբաւականացան սակայն եւ իրիկուան դէմ յարձակեցան Թօքաթլեան
սրճարանին վրայ, ապակիները խորտակեցին եւ կարասիներն ու սպասները ջարդ ու փշուր
ըրին եւ հոն գտնուող մէկ քանի քրիստոնեայ յաճախորդներ ալ գաւազանահար ծեծեցին։ 

Այս վայրենի արարքով վերջ գտաւ Ճիհատի յայտարարութիւնը։ 

Յաջորդ օրերուն թուրք ամբոխը, ոստիկաններու եւ զինուորներու աջակցութեամբ, քանդեց
Քալաթարիա գտնուած ռուսական գեղեցիկ ու հոյակապ յիշատակարանը։ 

Ճիհատի յայտարարութիւնը, անոր յաջորդող դէպքերը եւ թուրքերուն հակաքրիստոնէական
ցոյցերը, որոնք գրեթէ ամէն օր զանազան ձեւերով կը կրկնուէին, սկսան բաւական
մտատանջութիւն պատճառել պոլսեցիներուն եւ մանաւանդ Հայերուն, որոնց դէմ մասնաւոր
ատելութիւն մը կարծես ծայր տալ կը սկսէր։ 

Դեկտեմբերի վերջերը թրքական բանակը յաջողութիւններ ունեցաւ Կովկասի սահմաններուն
վրայ եւ օր մըն ալ լսեցինք թէ Արտահանը գրաւուած է, ինչ որ զարմանք եւ մանաւանդ
յուսախաբութիւն պատճառեց մեզի։ 

Այս յաղթանակը տօնուեցաւ փայլուն կերպով։ Ոստիկանութեան հրամանով բոլոր խանութները
եւ վաճառատունները, ինչպէս նաեւ խմբագրատունները դրօշազարդուեցան։ 

Քիչ յետոյ սակայն, 1915 փետրուարի մէջ, Տարտանէլի ռմբակոծումը սաստկացաւ, ինչ որ
շատ պաղ ջուր լեցուց թրքական խանդավառութեան վրայ: 

Պահ մը նոյնիսկ ըսուեցաւ, թէ նեղուցը չպիտի կրնար դիմանալ եւ թէ անգլիական
մարտանաւերը մէկ օրէն միւսը պիտի երեւնային Մարմարայի մէջ։ 

Զգայացունց լուրեր, ամէն օր, բերնէ բերան կը շրջէին։ 

— Իմացա՞ք կառավարութիւնը կը պատրաստուի եղեր Պոլսէն մեկնելու։ 

— Պոլիսը զինուորական իշխանութեան պիտի յանձնուի։ 

— Հանրային պարտքի վարչութիւնը սնտուկներ պատրաստել կու տայ կոր տետրակները
փոխադրելու համար։ 

— Կայսերական թանգարանը կը պարպեն կոր եղեր։ 

— Կառախումբ մը, շոգիի տակ, պատրաստ կը սպասէ եղեր Հայտար փաշայի կայարանը, եւ
այլն։ 

Այդ լուրերէն շատերը, թէեւ հնարածոյ, բայց հաւատացողներ կը գտնէին։ 

Գալով ընդհանուր պատերազմի լուրերուն՝ ստիպուած էինք գոհանալ «Վօլֆ» գործակալութեան
պաշտօնական զեկոյցներովը։ Ֆրանսական, իտալական կամ անգլիական ո եւ է թերթ այլեւս
չէր մտներ Պոլիս։ 

Երբեմն, անուղղակի միջոցներով, կը յաջողէինք բարիզեան մէկ քանի թերթեր ձեռք ձգել
զորս անյագութեամբ կը լափէինք։ 

Գիտէինք սակայն որ վճռական կռիւներ տեղի չէին ունենար Արեւմտեան ճակտին վրայ։ Ամէն
բան դանդաղ կ՚ընթանար ու այլեւս ո՛չ ոք կը հաւատար թէ պատերազմը քանի մը ամիսէն
պիտի վերջանար։ 

Լօրտ Քիշնէր արդէն յայտարարած էր թէ հինգ կամ եօթը տարի պիտի տեւէր այս պատերազմը։

Աւստրիոյ սահմաններուն վրայ Ռուսերը կը շարունակէին իրենց յառաջխաղացութիւնը եւ
մարտի մէջ լսեցինք Բրղէմիսլի անկումը։ Բայց հոդ կանգ առաւ նաեւ ռուսական
յաջողութիւնը։ 

Թուրքերը գիտէին թէ Հայերուն համակրութիւնը դէպի ո՞ր կողմը կը հակի. ու այս բանը կը
զայրացնէր զիրենք։ 

«Գարակեօզ» օր մը գրեց. «Եթէ կ՚ուզէք հասկնալ պատերազմին ընթացքը, Հայերուն դէմքին
նայեցէ՛ք։ Եթէ Հայերուն դէմքը կը խնդայ՝ ըսել է որ Ֆրանսացիները եւ Ռուսերը յաղթող
են, իսկ եթէ իրենց դէմքը տխուր է՝ վստահ եղէք որ Գերմանացիներն են յաղթողը»։ 

Այդ միջոցներուն զրոյց մը մէջտեղ ելաւ, որուն շատ հաւատք չընծայեցինք։ 

Իբր թէ ոստիկանութիւնը Հայերու ցուցակներ կը պատրաստէ եւ այդ ցուցակներուն համեմատ
շատեր պիտի աքսորուին։ 

— Վեց հազար Հայերու ցուցակը պատրաստուած է,— լուր կը բերէր մին։ 

— Ո՛չ, միայն երկու հազար հոգիի ցուցակ մը կայ եղեր,— կը հաւաստէր ուրիշ մը։ 

Օրերով այդ ցուցակին լուրը լսեցինք, բայց, ինչպէս ըսի, առանց հաւատք ընծայելու։ 

Սակայն բոլոր այդ զրոյցները հետզհետէ մտահոգութեան մթնոլորտ մը կը ստեղծէին մեր
շուրջը։ 

Օդին մէջ սպառնալիք մը կար։ 

ԹՈՒՐՔԻՈՅ ՎԵՐԱԾՆՈՒԹԻՒՆԸ. Պատասխան Իշխան Սապահէտտինի 

Ա. 

Իշխան Սապահէտտինը՝ իբրեւ պետ «Երիտասարդ Թուրքիա» կոչուած հէքիաթունակ մարմինի մը՝
ահա նորէն կը հազայ, քանի որ Հայկական խնդիրը նորէն մէջտեղ դրուած է ու եւրոպական
միջամտութեան մը վրայ կը խօսուի։ 

Իր կրկնած եղանակը բաւական հին է, որովհետեւ Ահմէտ Րիզան Փարիզի պուլվառներու վրայ
սօլօ երգած է այդ շարգին երկար տարիներէ ի վեր։ Հիմա կարգը Սապահէտտինի եկած է, որ
իբրեւ ճշմարիտ Օսմանցի հայրենասէր՝ ինք ալ փորձէ քանի մը քար նետելու հայանպաստ
շարժումի մը հետեւելիք ճամբուն վրայ։ 

Հայկական բարենորոգումներ ու հարցը խեղդել՝ ընդհանուր Թուրքիոյ Բարեկարգութեան
առաջարկով մը, ինչպէս ըսինք, մաքիավէլական մեթոտ մըն է, Եըլտըզի կողմնակի
տաղաւարներէն մոլորած կարգ մը թուրք պէկերու եւ էֆէնտիներու նենգ դիւանագիտութիւնը՝
որուն կը ձգտին դիմակաւոր ասպետութեամբ մը։ 

Բայց Իշխանը շատ շուտ կը մոռնայ իր դիւրին նամակագրութեանց շարքին մէջ նախապէս
յայտնած մտքերն ու քարոզած վարդապետութիւնը։ Ասկէ մէկ երկու ամիս առաջ Հայերուն
ուղղած իր մէկ նամակին մէջ կը մեղադրէր մեզ որ մեր շարժումներով, մեր դիմումներով
օտարին միջամտութիւնը կը հարկադրենք Թուրքիոյ գործերուն համար։ Այս անգամ ինք եւս
համակերպած կը թուի այդ գաղափարին՝ պայմանով որ Եւրոպացիք ստիպեն Թուրքիոյ,
բարենորոգումները իր ձեռքով ընելու։ Ահա ճամբան՝ ուրկէ զուգահեռաբար Հայերը կը
բաժնուին Իշխանէն ու իրեններէն։ 

Հայերը՝ ազատ ըլլալով կանխակալ կարծիքներէ եւ մութ հաշիւներէ, Հայերը՝ կրելով
պատմական փորձառութիւններու դառն վէրքը իրենց սրտին վրայ, մանաւանդ խորապէս ճանչցած
ըլլալով Թուրքիոյ ընկերական ու վարչական բոլոր բարոյական արժէքը՝ համոզուած են թէ
առանց ՕՏԱՐԻՆ ՄԻՋԱՄՏՈՒԹԵԱՆ, առանց ԵՒՐՈՊԱԿԱՆ ՔՕՆԹՐՕԼԻ ՄԸ հսկողութեան՝ Թուրքիան ոչ
միայն չպիտի ուզէ, այլ կարող չէ արմատական, արդար ու խելացի բարեկարգութեամբ մը
օժտել երկիրը։ 

Կարող չէ, որովհետեւ անցեալին ու ներկային ծանր փաստերը չեն հպատակիր լաւատես
հաւաստումներու։ Յունաստանը, Սերպիան, Գարատաղը, Պուլկարիան, Հէրսէկ-Պօսնիան,
Կրէտէն բաժնուեցան Թուրքիայէն, որովհետեւ չի կրցան բարեկարգուիլ թուրքերու ձեռքով.
ո՞վ կը բռնէր սուլթաններու, պայազատներու, փաշաներու եւ պէկերու թեւը՝ որպէսզի
գոհացում տային այդ հարստահարուած եւ բողոքող ցեղերուն, ու եթէ փորձառութիւնն էր
պակսածը, ինչո՞ւ գոնէ մէկուն, երկուքին, երեքին օրինակը վարչական իմաստութիւն եւ
արդարամտութիւն չի ներշնչեց իրենց որ կամաց կամաց ուղղութեան ճամբուն մէջ մտնեն։
Թուրքիան չուզեց, չի կրցաւ, ուստի եղաւ այն՝ ինչ որ անխուսափելի էր. ինչ որ ազգերու
իրաւունքը կը պահանջէր։ Եւ այսօր, շնորհիւ այդ երբեմնի րայա բայց այսօր ազատ փոքր
Ազգերուն քաղաքական եւ բարոյական յառաջդիմութեանը, արդարակորով վարչութեանը,
նոյնիսկ թուրքերը շատ աւելի ազատ ու երջանիկ կը զգան իրենք զիրենք, շատ աւելի
տնտեսական, մտաւորական առաւելութիւններ կը վայելեն Թուրքիոյ լուծէն ազատուած այդ
ազգերուն հովանաւորութեանը տակ՝ քան ինչ որ չպիտի վայելէին, եթէ ժամանակին գաղթած
ըլլային դէպի Թուրքիա։ Իրենց մամուլը անկաշկանդ է, ունին խօսելու, գրելու,
ընկերակցութեան ազատութիւն, ոչ ոք կը դպչի իրենց վարժարաններուն, ոչ ոք կը բռնաբարէ
իրենց իրաւունքները եւ կը որմափակէ զարգացման ճամբան։ Բաղդատեցէք այս ազատագրուած
երկիրները եւ անոնց մէջ ապրող ժողովուրդներուն այն անհուն փոփոխութիւնը՝ Թուրքիոյ
հետ եւ թուրք բռնաւոր ու ապականած րէժիմին տակ ապրող ժողովուրդներուն հետ. ի՞նչ
պիտի շահէր մարդկութիւնը՝ եթէ այդ ազգերը շարունակէին տառապիլ մինչեւ հիմա եւ
անարգուիլ. ի՞նչ պիտի շահէր Թուրքիան՝ ինք եւս. քանի մը միլիոն զոհ աւելի պիտի
ունենար, այնպէս չէ՞։ 

Թող մտածէ Իշխան Սապահէտտինը, կ՚աղաչենք, Պուլկարիոյ մէջ գնչուներն անգամ –
չինկեանէները – ընկերական ու քաղաքական որոշ իրաւունքներու տէր դառնալ կը սկսին,
իբրեւ ցեղ կամ ժողովուրդ կը նուիրագործուին, մինչդեռ Հայը իր պատմական հայրենիքին
մէջ, դարաւոր քաղաքակրթութեան մը բոլոր ազնիւ վկայութեամբը, ամբողջ աշխարհքէն իբրեւ
Թուրքիոյ ամէնէն աւելի արդիւնագործող, յառաջդիմասէր ու ընդունակ ճանչցուած
ժողովուրդը՝ ամէնավայրագ եղանակներով ու անլուր բռնութեանց կ՚ոգեւարի, կը սպառի՜,
կը հատնի՜։ Բայց հոս չէ խնդիրը, Սապահէտտին կարելի չէ որ անգիտանայ այս բոլորը,
կարելի չէ նմանապէս որ յուսահատած ալ չըլլայ Թուրքիոյ ինքնակամ բարեկարգութեան
գաղափարէն. սակայն նորէն յայտնի հակասութիւն աչք առնելով՝ կ՚աշխատի արգելք ըլլալ
հայերուն ի նպաստ դուրսէն գալիք արտաքին աջակցութեան մը։ 

Իշխան Սապահէտտին յուսահատած է, ըսինք, թուրքին ձեռքով ինքնակամ բարեկարգութեան մը
գաղափարէն. այո՛, որովհետեւ, տրուած ըլլալով Իշխանին շօվինիզմը, ժէօն թիւրքերու
փրկարար գործունէութեան եւ ընկերական Թուրքիոյ մասին անդադար իր տարփողած լաւատես
քարոզութիւնները՝ ինք բաղձանք չպիտի յայտնէր իր կողմէն, որպէսզի Եւրոպացիք ստիպեն
թուրքերուն՝ բարեկարգելու իր երկիրը։ 

Ասի անհերքելի փաստ մըն է թէ Թուրքիան պէտք ունի օտար ձեռքին, օտար ուժին։ Մենք
համաձայն ենք իր հետ։ Երբ իբրեւ սկզբունք անգամ մը ընդունած ենք այս գաղափարը,
մնացածին համար կտոր մը առաքինութիւն ու քչիկ մըն ալ անկեղծութիւն բաւական պիտի
ըլլան խոստովանելու իր կողմէն ալ թէ՝ այդ օտար ձեռքը, օտար ուժը մնայուն պէտք է
ըլլան եւ գործօն դեր ստանձնեն Թուրքիոյ մէջ՝ փափաքելի արդիւնքը յառաջ բերելու
համար։ Մեղքը իրենը չէ հարկաւ որ իր կառավարութիւնը ոճրագործներու ընկերութիւն մըն
է, որ իր արքայական գերդաստանը աշխարհին տուած է Համիտի պէս արիւնածարաւ հրէշներ ու
զզուելի փատիշահներ, մեղքը իրենը չէ հարկաւ որ թաթար ցեղը ազգերու գիրտն է եւ
ստեղծուած է գայլի ախորժակով եւ բորենիի բնազդներով. բայց, մեղքը մերն ալ չէ եթէ կը
բողոքենք ու մեր մարդկային իրաւունքներուն համար հատուցում եւ արդարութիւն կը
պահանջենք։ 

Վառնա, Թիւ 33, 1906, Փետրուար 11 

Բ. 

Բայց, հետեւինք Իշխանին այն առարկութիւններուն՝ որոնցմով կը ճգնի ապացուցանել թէ
տաճիկներն ալ Թուրքիոյ մէջ հայերուն հետ հաւասարապէս կը հարստահարուին, կը
կեղեքուին, մինչդեռ Եւրոպան միայն Հայերուն վիճակովը կը հետաքրքրուի եւ անոնց
նկատմամբ միայն մարդասիրութիւն ցոյց կու տայ։ Ինչպէս բացորոշ է, Իշխան Սապահէտտինի
բոլոր թագուն դիտաւորութիւնն է՝ մէկ կողմէն կասկածի տակ ձգել եւրոպացիներու
մարդասիրական զգացումները՝ միւս կողմէն ալ լռելեան հասկցնել որ Հայերը այդքան պոռալ
կանչելու, աշխարհքս իրար խառնելու պէտք չունին, չէ՞ որ թուրքն ալ կը տառապի ու կը
տանջուի իրենց հետ. հետեւաբար, թրքական իշխանութեանց կողմէ հայահալած դիտումնաւոր
ծրագիր մը չի կայ, պարզապէս վարչական յոռի սիսթեմի մը, դրութեան մը դէմ է որ պէտք է
բողոքել։ 

Ուստի կը պատասխանենք Իշխանին առարկութիւններուն։ 

Հայերու մասին կը խորհուի, բայց թուրքերու մասին ոչ. – Այո՛, Հայերու մասին կը
խորհուի, բայց թուրքերու մասին ո՛չ, եւ ասիկա պարզապէս անոր համար որ՝ հայաջինջ,
հայահալած աւանդական քաղաքականութեան մը կը հետեւի Թուրք դիւանագիտութիւնը, մինչդեռ
իր իսլամ ժողովուրդին դէմ եղած վարմունքի կարծրութիւնները, խստութիւնները
ժամանակաւոր հանգամանք ունին միայն։ Եւ յետոյ, հայերն ու թուրքերը լացնող հարուածին
մէջ անհուն տարբերութիւն մը կայ, ինչո՞ւ, կ՚անտեսուի ասիկա օսմանցի հայրենասէրներու
կողմէն. Հայուն սրտին կը զարնեն դաշյունով, մինչդեռ թուրք գեղացիին կամ հասարակ
խուժանին կռնակին կը դպչին ճիպոտով մը. Հայուն կը զարնէ քիւրտը, թուրք խուժանը,
զափթիէն, զինուորը, փօլիսը, թուրք վարչական բոլոր մեքենան, Սուլթան Համիտը, բանտը,
կախաղանը, մինչդեռ Սապահէտտինը իր կրօնակից գեղացիներուն լոկ տնտեսական տխուր
կացութեանը, հայրենիքի պարտականութիւնը կատարող զինուորներուն մահուանը եւ այդ
մահուանը հետեւանք եղող երկրագործ ժողովուրդին կորուստներուն համար կը գանգատի։
Մինակ Թուրքիան չէ բացառութիւնը որ զինուոր կու տայ իր հայրենիքին եւ թուրք
զինուորը չէ միայն որ կ՚երթայ կը մեռնի, իր օճախը դժբախտութեան եւ սուգի
ենթարկելով. ի՛նչ ընենք, բոլոր ազգերու ճակատագիրն է ատիկա, հետեւաբար, ո՛չ մէկ
կերպով կապ ունի հայուն կամ անոր ցաւերուն հետ։ 

Հարկահաւաքը (թահսիլտար) եւ ձիաւոր ոստիկանը օր մը օրանց չեն երթար թուրք գեղացիի
մը տունը ամիսներով նստիլ, բռնադատել այդ գեղացին որ իրենց ամէն օր հաւ եփէ,
գառնուկի միս կերցնէ. չեն կրնար անոր կնկան, աղջկան պատիւին հետ խաղալ անպատիժ
կերպով, մինչդեռ նոյն բանը չէ որ տեղի կ՚ունենայ հայ գեղացիներուն նկատմամբ։ 

Ասոնք ամէնը գիտնալու համար՝ Իշխան Սապահէտտին Վոսփորեան խրախճալից ափերէն, ճոխ
ապարանքներէն բոլորովին տարբեր միջավայրի մը, շատ հեռու՝ երկրին մէջ պէտք է ապրած
եւ աչքով տեսած ըլլար հայերուն կրած կոյր եւ հեթանոս հալածանքը. եւ սակայն Իշխանը
չի ճանչնար այն երկիրը ու այն խնդիրները՝ որոնց դատաստանն ընելու փորձը կ՚ընէ։ 

Թուրքիոյ մէջ մտաւորականը կը հալածուի. – Ճիշտ է, կը հալածուի, սակայն ցաւալին այն
է որ այդ հալածողներուն մէջ – անշուշտ ամէնքն ալ թուրք – նորէն մտաւորականներ ալ
պակաս չեն։ 

Թուրք մտաւորականներու հալածանքի նկարագրութեանը մէջ Իշխանը կը գործածէ
դիւցազներգական, ողբերգական վսեմ ոճ մը, տեսակ մը ռոմանթիք քնարերգութիւն, որուն
համար անկեղծօրէն կը շնորհաւորենք զինք։ 

Սակայն, երբ իրողութիւններուն վրայէն իստկենք բանաստեղծական աւելորդ կեղեւները՝ կը
գտնենք պարզապէս որ Պօլիսէն կարգ մը թուրքեր կ՚աքսորուին դէպի գաւառները, որոնց
մեծամասնութիւնը մտաւորական չէ – ինչպէս կը սիրէ հաւաստել Իշխանը – եւ որոնք ամէնքն
ալ կա՛մ լիաթոշակ պաշտօն մը առած եկեր են տեղաւորուիլ Անատոլիի աս ու ան պաշտօնատան
մէջ, կամ բոլորովին անգործ՝ որոշ ԱՄՍԱԿԱՆ մը ունին եւ հանգստաւէտ կեանքի մը բոլոր
առաւելութիւններովը հաճոյքներ կը հալածեն։ Փառք Աստծու, շա՜տ տեսանք այդ
հերոսներէն։ Ինչպէս ուրիշ առիթով ալ այս էջերուն մէջ անդրադարձած ենք թուրք
ազատականներու եւ աքսորականներու մասին, աւելորդ չըլլայ գուցէ հեղ մըն ալ կրկնել
թէ՝ անոնք ազատութեան, գաղափարի զոհեր չեն մեծամասնութեամբ. կամարիլային՝
ոստիկանական ու լրտեսական չեմ գիտեր ի՜նչ աղտոտ ու խաւար էնթիկներու անձնական
կիրքերու, վրիժառութեանց ու նոյնիսկ սիրային խնդիրներու դաւադրական արդիւնքներն են։
Ահա այդ զոհերուն իրաւցնէ տխուր պատկերը՝ որ Սապահէտտինի փաթէթիք ու գունագեղ գրչին
տակ իտէականացած է. ըսենք բոլոր ճշմարտութիւնը, աքսորականի այս հերոսական անունով
Պօլիսէն եկած շատ մը անձնազոհ մտաւորականներ ալ... արուեստագէտ լրտեսներ են։ 

Իսկ թէ «այսօր ամբողջ երկրին մէջ մտաւոր զօրեղ բրօպականտ մը կայ բռնապետութիւնը
տապալելու ի նպաստ», հաստատութիւն մըն է, որ ապացուցութեան կը կարօտի։ Ո՛չ,
բռնապետութիւն մը, յոռի վարչութիւն մը, ընկերական անշարժ, քարացած կազմակերպութիւն
մը, փաշաներու, հրամանատարներու պորտաբոյծ ու շուայտ լէգէոն մը, անասնամիտ ու
զարհուրելի բնազդներով տոգորուած քուրդ ու թուրք զինուորներու բանակը՝ քանի մը
աքսորականներու աննպատակ ու գինովի լորձունքովը թրջած հայհոյութիւններովը չի
յեղաշրջուիր, որովհետեւ հայհոյութիւնն է միակ պրոպականտան՝ Իշխանին այդ սիրելի
աքսորականներուն մինչեւ հիմա գործադրած միջոցը։ 

Ո՞ր թուրք յեղափոխականն էր որ ներքին ապստամբութեան ծրագիր մը պատրաստեց.
ժողովուրդին ծոցին մէջ կազմակերպութիւն մը յառաջացուց, ամբոխին հոգին ցնցեց։ Միթէ
թուրք ընկերութիւնը պատրա՞ստ է ազատագրութեան, գիտակի՞ց է նա իրաւունքներուն։
Պատրաստ եւ գիտակից չըլլալուն զօրաւոր ապացոյցը այն է որ՝ Սապահէտտին ինք ալ չի
մերժեր դուրսէն գալիք բարենորոգիչ Ձեռքը։ Բայց, Եւրոպան ո՛չ մէկ յանձնառութիւն
ունի՝ թուրք ժողովուրդին ընկերական վիճակովը հետաքրքրուելու եւ զայն փոխելու։ Հայը՝
իբրեւ իրաւազուրկ, անգթօրէն շահագործուած ցեղ մը՝ ուրիշ ցեղերէ, եւ քաղաքակրթութեան
ծառայած ու ծառայող ազգ, Հայը՝ ենթակայ բնաջնջումի, համայնատարած ջարդերու,
բռնաբարումի՝ իր գոյութեան, իր մարդկային իրաւունքներու երաշխաւորութիւնը պահանջած
է Տէրութիւններէն, որ ճանչցած են անոր արդարութիւնը։ 

Հայը՝ կը դիմէ Եւրոպայի, վստահ ըլլալով թէ օտար միջամտութեան մը շնորհիւ է միայն որ
կարելի պիտի ըլլայ իրաւունքն ու Արդարութիւնը իշխել տալ Հայաստանի մէջ, եւ այդ
Արդարութեան ու Իրաւունքի Նոր շրջանը նոյնքան բարերար եւ արդիւնաւոր պիտի ըլլայ
նաեւ իր դրացի թուրքին ու քիւրտին համար ալ։ Հայը այսպէս կը մտածէ, այսպէս մտածել
ստիպուած է՝ որովհետեւ իր աչքին առջեւ դրուած է Թուրքիոյ պատմութիւնը եւ Թուրքիոյ
ընկերական ու մտաւոր ներկայ վիճակը։ 

Եւ այդ վիճակը հեռու է մեզ յուսադրելէ։ 

Վառնա, Թիւ 34, 1906, Փետրուար 15 

Գ. 

ՀԱՅ ԵՒ ԹՈՒՐՔ ՆՈՅՆ ՇԱՀԵՐԸ ՈՒՆԻՆ. – Ահա սխալ հաստատում մը՝ որ ոսկեզօծելով կամ
ներկելով՝ Իշխանը կ՚ուզէ Թուրքիոյ ժողովուրդներուն տնտեսական ու ընկերական
պայմաններուն ներքնապէս ծանօթ չեղողներուն իբրեւ ճշմարտութիւն հաւտացնել տալ։ Ո՛չ,
հայ եւ թուրք նոյն շահերը չունին։ 

Ինչպէս ինքն ալ կը խոստովանի՝ միւսիւլման կամ ոչ-միւսիւլման Քիւրտերը ամէնքն ալ
կ՚ապրին աւազակութեամբ, կողոպուտով եւ սպաննութեամբ. բնականաբար անոնք պիտի կեղեքեն
այն ժողովուրդը՝ որ աւելի անպաշտպան, աւելի խաղաղասէր է ու աշխատութեամբ պարապած,
այսինքն Հայը։ Ասկէ զատ կրօնքի տարբերութիւնը, քրիստոնեայի եւ միւսիւլմանի
խտրականութիւնը ամէնավայրագ մոլեռանդութեանց կը մղէ այդ կիսաբարբարոս եւ տգէտ ցեղը,
որ առանց անոր ալ, կը կրէ հակամարդկային անգութ բնազդներ։ 

Հայուն եւ քիւրտին շահերը երբէք կարող չեն համերաշխիլ, մինչեւ որ քիւրտերուն
ընկերական կեանքը խորապէս չի յեղաշրջուի, չի բարեշրջուի. եւ ասոր համար ալ երկար
տարիներ, ինչպէս նաեւ անաչառ, խիստ բայց քաղաքակրթիչ վարչութիւն մը հարկաւոր է. եւ
այդ վարչութեան յոյսը անկարելի է Թուրքիոյ վրայ դնել։ 

Թուրքիան իրեն համար դիւանագիտութիւն մը նկատած է միշտ քիւրտ ցեղը դիտմամբ այդպէս
բարբարոս, մարդախոշոշ ցանկութիւններով պահպանել, որպէսզի զանոնք գրգռէ երկրին
ոչ-միւսիւլման հպատակ ժողովուրդներուն, մասնաւորապէս հայերուն դէմ։ Թրքական այդ
դիւանագիտութեան նպատակն այն է որ՝ քիւրտերը միշտ հարստահարեն, նեղեն, սանձահարեն
Հայերուն խաղաղ յարաջդիմութիւնը եւ չը թողուն որ քրիստոնեաները կամ որ նոյնն է՝
Հայերը՝ կարող ըլլան երկրին մէջ տնտեսապէս ու բարոյապէս առաւելակշիռ դիրքի մը
հասնելու։ Ի՞նչ էր պատճառը՝ որ Համիտիյէ կեղծ ու շնական անունը իբրեւ զինուորական
պիտակ փակցնելով՝ այդ աւազակաբարոյ մարդոց ձեռքը զէնք տուին եւ անոնց անձը՝ զինուոր
հռչակելով՝ անձեռնմխելի դարձուցին. հարստահարութեան ու զանգուածային ջարդերու
կազմակերպութիւն մը չէ՞ր եղածը, կամ բաց արտօնագիր մը չէ՞ր որ անոնց կը տրուէր՝
իրենց ուզած կերպովը վարուելու խեղճ հայ գիւղացիներուն ու վերջապէս հանդիպած ամէն
հայուն դէմ։ 

Նոյնքան հակամարտ են նաեւ հայուն ու թուրքին շահերն ալ. այսօր տակաւին Հայաստանի
շատ մը գաւառներուն մէջ թուրքերը աւատատէրեր են, այսինքն ընդարձակ հողեր կը
պատկանին թուրք պէկերու, աղաներու, որոնց սահմաններուն մէջ ապրող հայ գիւղական
բնակիչները սեփականատիրութեան ամէն իրաւունքէ զրկուած են. այդ հայ գիւղացիները հողը
կը վարեն, կը ցանեն, կ՚աշխատին, կը չարչարուին՝ բայց իրենց ձեռք բերած արդիւնքին
կէսէն աւելին աղան կը յափշտակէ. արտը կամ հողը՝ երբէք Հայուն չպիտի կրնայ պատկանիլ
օր մը, նոյնիսկ հայ գեղջուկին բնակած տունը իրենը չէ, բացի ատաղձէն։ 

Քաղաքաբնակ հայ եւ թուրք բնակչութեանց մէջ ալ ընկերական վիճակի նոյն հակամարտ
շահերը։ Նկատողութեան առէք Հայաստանի ո՛ եւ է մէկ կարեւոր քաղաքին բնակչութեան
դիրքը, զբաղումը եւ ձգտումները, ու դուք կը տեսնէք թէ մեծ անդունդ մը կը բաժնէ
հայերը՝ թուրքերէն։ Առեւտուրը, վաճառականութիւնը կեդրոնացած է հայերուն ափին մէջ,
աշխատութիւնը՝ Հայը ինքն իսկ է. մինչդեռ թուրքը՝ ծոյլ, առեւտուրի, արհեստի
բացարձակապէս անընդունակ՝ բան մը չի տար երկրին կենսագործութեանը, այլ միշտ կը
վայելէ։ Քաղաքաբնակ թուրքերուն մէկ մասը՝ զինուոր է, մաս մը կառավարական պաշտօնեայ,
ջնջին փոքրամասնութիւն մը՝ խիստ նախնական արհեստներով զբաղուած ու մարդ չի գիտեր թէ
դեռ անդին մնացած խոշոր մեծամասնութիւն մը ինչո՞վ կը շահի ու ինչո՞վ կ՚ապրի։ Ու եթէ
մարդ չի գիտեր կ՚ըսենք, բացատրութիւն մըն է որ կը գործածենք. թէ՛ պաշտօնեայ, թէ
անգործ մասերը՝ ամէնքն ալ կողմնակի մութ միջոցներ գտած են կեղեքելու, հարստահարելու
հայը եւ այդ վաստակով պահելու իրենց գոյութիւնը։ Առանց օտար վարչութեան մը ուղղակի
հսկողութեանը՝ անկարելի է որ խաղաղօրէն, հանգստութեամբ ու տեւականապէս կարող ըլլայ
Հայը տիրանալու այն տեսակ ընկերային ու վարչական դիրքերու, որոնք իր իրաւունքն են
բայց զլացուած մինչեւ հիմա։ 

Իրողութիւնները մէջտեղն են. ի՞նչ եղաւ արդիւնքը այն իբր թէ բարենորոգութիւններուն,
որոնք մեծ ջարդերէն ետք իրագործել կեղծեց Թուրքիան՝ Հայաստանի վեց նահանգներուն
մէջ։ Մենք կը հաւատանք որ եթէ այդ բարենորոգչական փորձերուն բուն շարժառիթը լոկ
ձեռնածուղակ խաբէութիւն մըն էր, միւս կողմէն՝ թուրք եւ հայ ժողովուրդին շահերու
հակամարտութիւնն իսկ մեծ պատճառ մը եղաւ որ անոնք փոխանակ օգուտ բերելու,
բացարձակապէս զրկանքներու նոր դուռ բանան հայութեան համար։ 

Ո՛չ, թուրքերը պիտի չուզեն որ հայ ժողովուրդը ընկերական, դատաստանական ու վարչային
հաւասարակշիռ դիրք մը վայելէ երկրին մէջ, որովհետեւ իրենց շահերը այդպէս չեն
պահանջեր. հետեւաբար մենք Թուրքիոյ խոստումներուն վրայ հաւատք չենք կրնար դնել։ Իսկ
Սուլթանէն կամ Սուլթաններէ բարեկարգութիւն սպասելը՝ առնուազն անխելքութիւն կը
սեպենք ինքզինք ազատական թուրք հռչակողի մը համար, հոգ չէ թէ այդ թուրքը
Սապահէտտինի պէս իշխանազուն մը ըլլայ։ 

Գալով այն սպառնալիքներուն որ Իշխան Սապահէտտին կը թոթովէ Եւրոպայի, համիսլամութեան
խրտուիլակը տնկցնելով Արեւմուտք ի առջեւ, մեր գիտնալիք բանը չէ. թող հաշիւի առնեն
անո՛նք՝ որոնց կ՚ուղղէ. ուստի, առայժմ, մենք միշտ վստահ քաղաքակիրթ ազգերու
բարոյական ուժին, կը խնդրենք որ Իշխանը չի ցաւի այն դառն ճշմարտութիւններուն համար,
որոնք ստիպուեցանք արձանագրել հոս։ 

Յաճախ կը փորձուինք հարցնել. - Վարդապետը այս փառքին պիտի հասնէ՞ր եւ իր մշակած կամ
յօրինած երգերը այսքան պիտի ծաւալէի՞ն, եթէ դուրս ելած չըլլար Էջմիածնի վանքէն։ 

Մանաւանդ, եթէ Պոլիս հանդիպած չըլլար... 

Իր արուեստագէտի բնազդը այլեւս չէր կրնար հանդուրժել վանական սահմանափակ
մթնոլորտին։ 

Միւս կողմէ, իր շփումը՝ ժողովուրդին հետ, թեւ կու տար իր երեւակայութեան եւ
աշխատանքին։ 

Նեղ էր հորիզոնը՝ վանքէն Եւրոպա, ուր աննշան համրանքներ միայն ունէինք այն ատեն։ 

Գարուն մը կը բացուէր, խանդավառութեան աղբիւրները կը հոսէին, փոխադարձաբար, երբ
ծփուն եւ ծարաւի բազմութիւն մը կը խլրտէր իր շուրջը։ 

Փրկարար եղաւ այդ առաջին հանդիպումը, Պոլսոյ մէջ։ 

Կոմիտաս իր դիմացը կը գտնէր ժողովուրդ մը, որ թմրութեան դատապարտուած էր,
արիւնազանգ բռնակալութեան մը թաթին տակ։ 

Այդ ժողովուրդը իրաւունք չունէր հրապարակաւ երգելու կամ լսելու ազգային, մինչեւ
անգամ ժողովրդական եղանակներ։ 

«Շարգի»ն կը տիրապետէր։ Իբրեւ հայկական երգ՝ մարդիկ ստիպուած էին գոհանալ
շարականներով, կամ դպրոցէն աւանդուած տժգոյն եղանակներով։ 

Ամէն ինչ այնպէս դասաւորուած էր որ հարազատ ոգին ոչ թէ կը զարգանար, այլ կը
խեղդուէր, այլուր փոխադրուելով։ 

Բառին բուն իմաստով յեղաշրջում տեղի ունեցաւ, երբ Վարդապետին կազմած խումբը առաջին
երգահանդէսը կու տար Բերայի մէջ (1910)։ 

«Էն ի՜նչ շունչ էր...», պիտի ըսէր Խ. Աբովեան։ 

Հայաստանի գարունը Պոլիս արշաւած էր իր բազմերանգ ծաղիկներով։ Ցնծութեան կանչերով։
Արօրներով ու օրօրներով։ Շողերով ու ցօղերով։ Սոնա «եար»երով ու պարերով։ Այլեւ
տքնաջան աշխատութեամբ։ Վարուցանով եւ հունձքով։ Մամիկներու օրհնութեամբ եւ
մանուկներու կենսուրախ ճիչերով։ 

Սիրտերը զուարթացան։ Միտքերը թարմացան։ Աչքերը սկսան շողալ։ 

Ճշմարիտ առաքեալ, Կոմիտաս նոր հորիզոն կը բանար, ոգի ներշնչելով ճիտըծուռ
ժողովուրդի մը։ Զայն կ՚առաջնորդէր դէպի գիտակցութիւն։ «Դէպի աղբիւրը լոյսին»։ 

Այնուհետեւ երգահանդէսները կրկնուեցան թաղէ թաղ։ Նոր երգերը շրջան կ՚ընէին բերնէ
բերան, հանդիսաւոր առիթներու մէջ, կամ տունէ տուն։ 

Վարդապետը տաղանդաւոր աշակերտներ ալ ունեցաւ։ Կազմուեցան այլազան երգչախումբեր։ 

Եւ երբ սեւ օրերը եկան ու զանգուածային արտագաղթ մը տեղի ունեցաւ, պատրաստ
հերթափոխներ ունէինք, որոնք արտասահման փոխադրեցին թանկագին ժառանգութիւնը։ 

Անոնք ալ իրենց կարգին տքնեցան, գանձարանը նորոգելով, ճոխացնելով նոր ուժերու հետ։

Հայրենիքն ալ իր կարգին։ 

Եւ այսօր, կռունկները կը կանչեն ամէն տեղ. 

Աշխարհն է արեգակ, սիրտս կարօտ է... 

Որքա՜ն երկար տեւեց այդ կարօտը, - ծարաւ ազատութեան, հայրենիքի եւ յարատեւ
խաղաղութեան։ 

Այն ալ՝ անճար ժողովուրդի մը համար որ ուրիշ բան չ՚ուզեր եթէ ոչ իր ազատ բոյնը՝
աշխարհի արեւուն տակ... 

Տարեկան տեսութեան մը առթիւ ուզեցինք իմանալ թէ ի՛նչ գործեր կատարած են մեր
գաղութին ազգային մարմինները եւ ի՛նչ առաջադրութիւններ ունին յառաջիկային համար։ 

Ահա կը լրանայ նոր տարուան առաջին ամիսը, բայց ոչ մէկ ձայն։ 

Ոչ իսկ սովորական տեղեկութիւն մը, այս կամ այն շրջանէն։ 

«Լռութիւնը ոսկի է», կ՚ըսէին, երբ դպրոց կ՚երթայինք։ 

Փորձառութիւնը հաստատեց թէ միշտ ոսկի չէ։ Երբեմն արծաթ է, իսկ յաճախ ալ թիթեղ։ 

Այս երեքէն որո՞ւն կը համապատասխանէ համատարած լռութիւնը։ 

Փարիզի Կրօն. Ընկերակցութեան վարչական ժողովին մէջ, Բ. ատենապետը առաջարկեր է որ
բարենպատակ հաստատութիւնները իրենց տարեկան գործունէութեան տեղեկագրին եւ
հաշուեկշռին մէկ պատճէնը ղրկեն, առ ի գիտութիւն։ Եւ ժողովը հաւանութիւն յայտներ է,
սկզբունքով։ 

Զեկոյցը հազիւ հրատարակուած, դիտողութիւններ լսուեցան. 

Հապա Կրօն. Ընկերակցութի՞ւնը։ Ո՞ւր են իր գործունէութեան տեղեկագիրները եւ
հաշիւները… 

Տարիներէ ի վեր է որ կը ծեծուի այս խնդիրը, Ազգ. Տան հարցին հետ, առանց
եզրակացութեան մը յանգելու։ 

Միայն Կրթ. Խորհուրդն է որ պարբերաբար տեղեկութիւններ կը հաղորդէ մամուլին. իսկ
մնացեալը կը մնայ գոց գիրք։ 

Օրինակ, մինչեւ այսօր ալ հանրութիւնը լուր չունի թէ որեւէ քայլ առնուա՞ծ է, թեմական
կազմակերպութեան համար եւ ինչ առաջադրութիւններ ունին։ 

Նոյն պատկերը՝ Փարիզէն դուրս ալ, մինչեւ Մարսէյլ։ 

Ոչ մէկ տեղեկագիր կամ համառօտ զեկուցում, Լիոնի, Վալանսի, Կրընոպլի եւ միւս հայաշատ
շրջաններու ազգային գործունէութեան մասին։ 

Ամէն տեղ ալ կան ազգ. իշխանութեան կորիզներ, իբրեւ Միութիւն կամ Վարչութիւն։ 

Եթէ հարցնէք թէ ի՛նչ գործեր կատարեցին 1956ին եւ ի՛նչ առաջադրութիւններ ունին 1957ի
համար, պարզապէս տհաճութիւն պատճառած կ՚ըլլաք։ 

Նոյնիսկ վիճակագրական տեղեկութիւններ կը պակսին, - մարդահամար, տնտեսական եւ
ընկերային կացութիւն, նոր սերունդի փրկութիւն, եւ այլն։ 

Ոչ մէկ փոփոխութիւն՝ գործելու եղանակներուն մէջ։ Նոյն մարդիկը։ Նոյն մեթոտները։
Նոյն սովորամոլութիւնը, որ ի վերջոյ կը յանգի անշարժութեան։ 

Իսկ շրջանէ շրջան կապն ալ արարողական է, - հանդէս կամ պատարագ։ 

Մինչդեռ, գոնէ Փարիզն ու Մարսէյլը կրնային օրինակ հանդիսանալ, ծրագրեալ
գործունէութեամբ։ 

Պատկերը շատ աւելի տժգոյն է հարեւան գաղութներուն մէջ, սկսելով Անգլիայէն եւ
Պելժիայէն։ 

Ի՛նչ դիտողութիւն կամ հարցում ալ ուղղէք, պատասխանը լռութիւն է։ 

Երբեմն թղթակցութիւններ կ՚երեւան թերթերու մէջ, առանց ամբողջական գաղափար մը տալու
բուն իրականութեան մասին։ 

Համատարած լռութիւնը կ՚ապացուցանէ թէ մարդիկ ոչ միայն յոգնած են, այլեւ հաւատք
չունին իրենց կատարած գործին վրայ։ 

Անշուշտ երիտասարդութիւնն ալ կ՚օգտուի այս հոգեբանութենէն, խուսափելու համար որեւէ
պարտականութենէ։ 

Եւ օրերը օրերուն կը յաջորդեն յօրանջելով, հառաչելով, կամ պրիճ խաղալով… 

Քաղքի շուկային մէջ, ճանբաները ու մինչեւ խաներու շէն բակերը երբեմնի, մրջիւններու
տիրապետութեան ձգուած են ու դաշտի մը ամայի բացատները ըլլան կարծես։ Չիկայ առջի
բանուկ եռուզեռը, փութկոտ արագ՝ գործի մարդուն ու յաճախորդին քով քովի ու իրար
արմկող երթ ու դարձը զգալի կերպով պակսած՝ շատ մը խանութներ ալ արդէն կղպուած
բերաններու ձեւը առեր են։ Գործ չկայ, վաճառականին կարաւանները հինին պէս չեն
աղմկեր, չեն ոգեւորեր առեւտրողին գործունէութիւնը։ Խարբերդ բուն իսկ սիրտէն սկսեր է
մեռնիլ։ Կը գաղթեն, հիմա աւելի շատ, այսօր երէկինէն աւելի բարդ ու կնճռոտ
պատճառներու հետեւանքով մը։ Ու նորէն Ամերիկան կ՚ըլլայ ու կը մնայ այսպէս չորս
ոտքով վազողներու ապաստանարանը կամ մէկ քանիներուն ալ ցանկալին Էլտօրատօն։
Ամերիկան, միշտ ան, որ օր մը Խարբերդցիներուն Երուսաղէմը կ՚անուանէր բարեկամս Մ.
Եպիսկոպոս իր մէկ նամակին մէջ, բայց ան ատենները այս անունով տեղ փոխող Խարբերդցին,
մէկ քանի շաբաթէն կ՚երթար ու շուտ մը կը դառնար գոնէ։ Գացողներն ալ յաճախ
«անկաճներուն ետեւը դեղնած» ծերերը կ՚ըլլային, որոնք ձեռուընուն երեսը սեւ նշաններ
մը սպիացնել տալով, կամ անկէ ուղղակի կ՚երթային «վերին Երուսաղէմը» կամ կը դառնային
հոս, աս տեղէն կ՚սպասէին ճանբորդել։ Հիմա չ՚ըլլար այնպէս, ճաշակներու անհուն
փոփոխութիւն մը, տարբերութիւն մը կ՚երեւայ։ Հիմա դէպի այն կողմը, որ մեծ ջուրերէ
անդին, Ամերիկա կը կոչուի, մեր երիտասարդ կեանքերն են որ կը լեցուին արդէն լեցուած
ու կարծեմ փճանալու դատապարտուածներուն քովերը։ Դեռ գիտնայիք թէ հերուան Յուլիսէն
մինչեւ աս տարիինը, դպրոցներէ խլուած փոքրիկներն ալ այն ճամբուն վրայ կը նետուին։ 

Առջի օրը տեսայ պատուհանէն որ քանի մը կնիկներ, մէկը մայրը ըսին, կ՚օգնեն հինգ-վեց
տարեկան պզտիկի մը որ հեշտ մը կառքին փորոքին մէջ խբուի ու ճանբայ իյնայ։ Սովորական
տեսարաններ մեզի համար, որ ա՛լ չեն յուզեր. ես այնպէս տեսայ որ այն տղեկան մայրն ալ
աչքէն բան մը չի սրբեր, պզտիկը հոն ժամուն կողմը, դպրոց խրկէր կարծես։ Այս երեւոյթը
այսչափ՝ ա՛լ սովորական, կամ խրկողին ու խրկուողին համար ալ հեշտ, համարձակ,
գիւղերու ճանբաներուն վրայ երեւակայել։ Ասկէ առաջ արդէն մեր գեղերը տուն մը, երդիք
մը չի կար բնաւ, ուսկէ հատ մը երկուք կամ շատ մը տուներէ ամբողջ ընտանիքը պարպուած
չ՚ըլլային. հերուէն ի վեր ահա այն մնացածներն ալ ոտքի վրայ, որոնցմէ ոմանք իրենց
ուզելովն է որ կ՚երթան, շատերն ալ նախապէս գացած իրենցիններուն ստիպող հրաւէրները
ունին ձեռուընին։ Այս վերջինները կանչուած իրենց հայրերէն, մեծ եղբայրներէն ու հոն
իրենց համար պատրաստուած գործը ձեռքէ չի հանելու զուարթ միտքով մը կը վազեն, մինչ
առջինները չեն այսպէս, ու նոյն իսկ ճամբու ծախքն ալ պարտքով, գրաւատուութիւնով
հնարաւորած, կ՚երթան որ գործ գտնան ու ետեւնին ձգած սովատանջ ընտանիքը փրկեն։
Խարբերդցիին համար երեք չորս տարիներէ ի վեր սով, սովալլուկ տագնապներ, երբ քիլէ մը
ցորենը հարիւր ղրուշով ստիպուած է աղալ։ Ու դժբաղդութիւն մըն ալ ան որ ոչ ցորեն կայ
առատ, ոչ դրամ, ոչ ալ աղօրիքը հարկաւորած չափով ջուր ունի. չէ՞ որ հայուն ցաւը միշտ
մէկ չի մնալու համար, պէտք է անպատճառ երկինքին ցուիքներն ալ փլցուած ըլլան։ 

Իրաւ է որ այս տագնապները մեր դրացի Իսլամներուն համար ալ ճնշիչ, անտանելի են, բայց
անոնք գոնէ բան մը ունին, բանով մը ապահովուած են, որու շնորհիւ երբ օրերով անօթի
ալ քնանան, չեն մեռնիր ու ոչ իսկ տրամ մը ճարպ կը պակսի միսերնէն։ 

Ազատ են անոնք, անվախ կ՚ապրին, ու իբր այսպէս, չոր հացն ալ կարկանդակի մը համովը կը
ծամեն։ Այս չորը ծամել չի կրցողը կամ չուզողը, կրնայ ուզած վայրկեանին թաց թարմ
սնունդ մըն աւելցնել հետը, որ եթէ պանիրի եղի կտորներ չեն իր այգիին ու մաքիին
արդիւնքներէն, դուք գիտէք արդէն ու հարկ ալ չկայ կրկնելու թէ՝ ո՛ւսկէ փրցուած միսի
կտորները կրնային ըլլալ։ 

Դեռ կան ուրիշ շատեր, որ ամսականներով կ՚ապրին, վագըֆները մեծ ապահովութիւն մը
հարիւրներով համրուած տուներու համար, հողերու, ջրերու երեք չորրորդը ու աւելին իսկ
անոնց կը վերաբերի։ Այնպէս որ եթէ իրենք գիտնան վայելել, ու ի հարկէ մարդավարի
վայելքով, իրենց քիթերնէն փինչերնէն բերողը ո՞վ համարձակի ըլլալ։ 

Մերիններուն համար սակայն աս ապահովութիւններն ալ չի կային։ Եւ որոնք հիմա մէկ քանի
շաբաթներէ ի վեր երկրէն դուրս կը նետուին. չըսի՞ թէ մէկ պատճառը ու է՛ն մեծը
անտարակոյս, այն վախն ալ է, ջարդի ու չգիտեմ ինչի այն սարսափը, որ կա՛մ շաբաթն
անգամ մը, օրն անգամ մը սա տեղի հովերը կը ծնցնեն ու կամ ատեն ատեն դուրսերէն,
Ամերիկայէն կու գան ջղայնացնել ամէնէն յուսահատեցուցիչ թափով. — Մի՛ կենաք, եկէք,
կամ մի՛ խաբուիք եղածներէն, դուրս նետուելնիդ նայեցէք։ Անցած թղթաբերով նամակին
մէկն ալ սա տեսակ փակագիծ մը ունի եղեր. «նմանը չի տեսնուած կարկուտ մը պիտի գայ
Խարբերդ»։ 

Ատանայի դէպքերը արդէն լսողին մազերը ծունկերուն վրայ բերելով, ան օրերէն ի վեր
խնդուք չի տեսնուեցաւ հայ երեսի վրայ։ Ու երբ հիմա ալ գուժկան լուրերու ուրիշ
տեսակներ կու գան պայթիլ սա տեսակ ներքին գաւառներու խորերը նոր սարսռանքներ
ստեղծելով, ա՛լ կրնաք գուշակել թէ՝ վերջին մնացողը հոս ո՛վ պիտի ըլլայ։ 

Մինչեւ հիմա այսպէս ո՛ր եւ է պատճառով հայրենիքէ բաժնուողներուն թիւը երկու հազարէն
պակաս չեն հաշուեր։ Հիմա կ՚ըսէինք թէ՝ դպրոցներն դարտկուիլ սկսան. կը փախին
զինուորագրութենէ ալ։ Եկեղեցին արդէն ան հաստ սիւներուն կանգունութիւնն էր որ
շէնլիք մը կ՚երեւցնէր։ Վաղը աս եկեղեցիներն ալ հունա լեռներու ամայի ծոցերը լքուած
վանքերուն վրայ նոր թիւեր մը պիտի աւելցնեն։ Կ՚ըսեմ այս բոլորը այսչափ անվերապահ,
որ բան մը մոռցուած չըլլայ օրուան կսկծացնող իրականութիւններէն։ 

Կ՚ըսեմ, որ մեր նորընտիր Պատրիարքն ալ իր ժողովներուն հետ մէկտեղ գիտնայ թէ ի՞նչ
կայ հոս, ի՛նչ դարմանի կարօտ ցաւեր, ու այն Տեղապահին ժամ առաջ փութացումն ալ
որքա՛ն անհրաժեշտութիւն մըն է սա տագնապոտ պարագաներուն։ 

(Խարբերդ) 

Մարկոս էֆէնտի Նազարիկեան Է… գիւղին մէջ գրեթէ ամենէն աւելի աչքի զարնող ազգայինն
էր: Երեւոյթով ամիրայական, սիրտով մենծ աղա, վարմունքով ամբարտաւան ըլլալու չափ վէս
եւ նկարագրով ինքնահաւան: Բայց հակառակ այս ամէն միջակ յատկութիւններուն, գրեթէ
աղէկ մարդ մըն էր Մարկոս էֆէնդի, կամ, աւելի ճիշտը, աղէկ մարդու համբաւ հանած էր:
Այս տեսակէտով իրեն մեծապէս նպաստած էր իր նիւթական փայլուն վիճակը, հարուստ էր, իր
հարստութիւնը՝ առանց շռայլելու արժեցնող տեսակէն: Կծծի չէր, բայց առատաձեռն ալ չէր:
Մէկ քանի անանկ տեղին ու ժամանակին յարմար բարերարութիւններ ըրած էր, որ ատոնք ոչ
միայն յաւէտ չէին մոռցուէր, այլ եւ հեղինակին կեանքին շուրջը լուսապսակ մը կը
բոլորէին կարծես, ու թաղին մէջ իրեն կու տային, հակառակ ուրիշ նոյն աստիճանին վրայ
հարուստներ գտնուելուն, գրեթէ գերակշիռ դիրք մը: Եկեղեցիին ու թաղային խորհրդին
մէջ՝ իր տիրապետութիւնը անյարձակելի էր, եւ առանց Մարկոս էֆ. Նազարիկեանի
համամտութեանը կամ հաւանութեանը ազգային տեղական իշխանութեան շրջափակին մէջ տերեւ
մը իսկ չէր շարժեր: Ասիկա պոլսական տիպարներու այն դասակարգէն էր, որ անցեալ
ամիրայական շրջանի սերունդին ու արդի ազատամիտ ու յառաջդիմասէր սերունդին
մէջտեղուանքը կը կանգնի, փոխանցութեան տեսակ մը կամուրջի պէս, որ հիմակ քանդուելու,
քայքայուելու վրայ է, կարծես աւարտած ըլլալով իր ընկերային անգիտակից, մեքենական,
բուսական դերը: 

Հետեւապէս, Նազարիկեան էֆ. իր գիտցած ու հասկցած ձեւովը ազգասէր մըն էր: Իր
ազգասիրութեան այս ըմբռնումը այնքան նեղ էր սակայն ու մակերեսային, որ եկեղեցիին
գաւիթը Ս. Աստուածածնայ պատկերին առջեւ վառող մոմերուն բազմախորշ աշտանակին վիճակը
աւելի կարեւորութիւն ունէր իրեն համար, քան թէ ազգային ձախողուած մը, որուն մէջէն
ցեղին գոյութեան հարցը ցցուէր: 

— Թող ամէն մարդ իր պարտքը ինծի պէս խղճմտութեամբ կատարէ,— կ՚ըսէր երբեմն
ասոր-անոր, կամ ինքզինքին,— ազգը էհեա կ՚ըլլայ, էհեա՛: 

Առտուները, շուկայ երթալէն առաջ, ուր արծաթավաճառութեան ընդարձակ գործ մը կը վարէր,
Մարկոս էֆէնտի ժամ կը մտնար, անցած տեղերուն վրայ ամէն բան մանրակրկիտ դիտելով իր
շուրջը, մատներովը աղօթարանին դուրսի եւ ներսի որմերը իսկ շօշափելով՝ անոնց
յաւէրժութիւնն ստուգելու համար: Օր չէր ըլլար, որ ժամկոչներուն հետ կռուի չբռնուէր՝
ամէնաչնչին զանցառութեան մը համար: Եկեղեցին ծուփ ծուփ ծփալու էր: Ա՛ս կը պահանջէր
ազգին շահը եւ մանաւանդ Նազարիկեան էֆէնտիին կամքը: Ամէն մարդ այս բացարձակ
իշխանութեան առջեւ կը խոնարհէր: Ուրիշ ճար չկար արդէն, որովհետեւ տարիներէ ի վեր
եկող գացող բոլոր թաղական խորհուրդներուն մէջէն, չես գիտեր ի՛նչպէս, Նազարիկեան
էֆէնտիի պարթեւ հասակը դուրս ցցուած էր, մինչեւ անգամ, երբոր իրեն հակառակամարտ
վաղանցիկ հոսանք մը ամէն ճիգ թափած էր, ատեն ատեն, եկեղեցիին շրջափակը այդ մարդուն
լուծէն ազատելու համար: Իր շատ մտերիմները երբ հետաքրքրութեամբ իրեն կը հարցնէին,
թէ ի՛նչ այդքան յամառօրէն այդ պաշտօնին փաթթուած էր, Մարկոս էֆ. կը պատասխանէր, թէ
հայրը մեռած ատենը իր ճիտին պարտք ձգած էր՝ ոտքը անպակաս ընել եկեղեցիէն եւ զանիկա
պայծառացնել: Ատիկա ուխտ մըն էր իրեն համար, եւ ատո՛ր մէջ գլխաւորապէս կը կայանար
իր հոգիին յաւիտենական փրկութիւնը: Վարպետ ալ մարդ, ամէն անգամ, որ թաղ. նոր
ընտրութեան մը միջոցներուն իրեն դէմ հակառակութիւն մը կռահէր, փայլուն եւ շլացնող
մեծագործութեամբ մը՝ զինուած բազուկները կը ջլատէր եւ իր կողմը կը շահէր զանոնք:
Օրինակի համար, մեծ տաճարի խորանին արծաթահիւս վարագոյր մը կը նուիրէր եւ անոր վառ
ի վառ շողշողումովը կը խտղըտացնէր թաղեցիին աչուըները, ընտրութենէն շաբաթ մը առաջ:

— Ասանկ մարդ մը թաղական չընենք՝ ո՞վ ընենք,— կ՚ըսէր ժողովուրդը իրաւամբ: 

Մարկոս էֆէնտի աղէտաւոր թերութիւն մը ունէր սակայն, երբեք իր հոգածութեան շրջանակը
չէր տարածեր մինչեւ ազգային վարժարանին սահմանները: Տգէտ ու խաւարամիտ, չէր
հաւատար, որ մեր ազգին յառաջադիմութեանը մէջ դպրոցը կարեւոր դեր մը պիտի խաղար:
Տղաքը կարդալ-գրել մը սորվին՝ կ՚օգտէ,— կ՚ըսէր, անկէ ետքը, «եա՛ չարչի, եա՛
զենաաթ»: Ահա իր ամբողջ դաւանանքը ազգային դաստիարակութեան վրայ: Այս պատճառով,
տարիներէ ի վեր է… թաղին դպրոցը ողբալի խեղճութեան մը մատնուած էր: Հոգաբարձութիւնը
մենծ-աղա թաղականին ձեռքը խաղալիք մըն էր. եւ ամէնամեծ դժուարութեամբ է, որ կրնար
անոր ձեռքէն ամսական չնչին պիւտճէն փրցունել՝ բոլորովին չփակելու համար վարժարանը:

— Ժամէն ինչ էւէլնայ նէ, դպրոցին,— կը պոռար թիկդատորը հոգաբարձուներուն երեսին: 

Բայց ժամէն մեծ բան մը աւելցած չունէր. «եկեղեցիին պայծառութիւնը» կուլ կու տար
բոլոր հասոյթները, կալուածական, թէ՛ եկեղեցական. եւ տէրտէր, վարդապետ, տիրացու,
լուսարար, ձայնաւոր մեծապէս նպաստաւորուելով այս «եկեղեցամոլ» ռեժիմէն, բնականաբար
կ՚ըլլային Նազարիկեան իշխանութեան մէյ մէկ զօրաւոր նեցուկները: 

Անպատիժ եւ անդրդուելի, Մարկոս էֆէնտի կը շարունակէր իր այս ազգային բազմարդիւն
գործունէութիւնը, որուն սերտիւ կապուած էր, ինչպէս ըսինք, իր հոգիին փրկութիւնը,
բան մը, որուն կարեւորութիւնը, տարիներու հոլովման հետ, շեշտուեցաւ իր աչքին եւ
ամէնածանր հանգամանք մը առաւ վերջիվերջոյ: Մարդուկը ինքնիրենը այն համոզումը
գոյացուց, որ առանց այդ բարեպաշտական ծառայութեանը, դժբախտ պիտի ըլլար իր
յաւիտենական կեանքին մէջ եւ դժոխքին բոցերը իր բաժինը պիտի ըլլային: 

Բայց եթէ այս էր Մարկոս էֆէնտիի հանրային կեանքը, իր ընտանեկան կեանքը այլապէս չոր
ու տափակ էր: Մանչ զաւակ մը ունէր, որ առաջի օրէն իսկ իր մէջ ցոյց տուած էր հօրը
հակումներուն բոլորովին հակառակ ձգտումներ: Զարեհ, տասնըվեց տարեկանին, արդէն սկսած
էր հեգնութեամբ նայիլ հօրը խաւարամիտ ոգիին ու չափազանց բարեպաշտ ու եկեղեցասէր
տրամադրութեանցը վրայ: Ընդհակառակը, իր մէջ կը զգար զարգանալու, նոր ու փրկարար
գաղափարներով տոգորուելու ցանկութիւն մը, որուն շուարած էր, թէ ինչ կերպով կարէնար
գոհացում տալ, երբ, 96ի դէպքերը հանկարծ վրայ հասած էին, ու Զարեհ, ընդհանուր
խառնաշփոթութենէն օգտուելով, ինքզինքը արտասահման նետած էր, առանց եւ ոչ իսկ իր
հօրը հաւանութիւնն առնելու: 

Այս փախուստը, կամ անհետացումը սաստիկ զայրացուցած էր Մարկոս էֆէնտին, որ քանի մը
տարի առաջ արդեն կորսնցուցած ըլլալով իր կինը, իրեն պէս բարեպաշտ ու երկիւղած, իր
քով ոչ ոք կ՚ունենար, եթէ ոչ պառաւ, 80-ամեայ մօրաքոյր մը, որ նմանապէս կեանքը
ծոմով, մոմով, պահքով ու աղօթքով կ՚անցընէր: Միս մինակ մնացած էր Մարկոս էֆէնտի եւ
96ի դէպքերուն ահեղասաստ փոթորիկին անդորրացումէն յետոյ, նորէն իր սովորական կեանքն
սկսած էր ապրիլ, ա՛լ ամբողջովին նուիրուելով եկեղեցիին ու անոր անվերջանալի
բարեզարդութեանն ու պայծառութեանը: 

Զարեհ՝ ճարպիկ, աշխոյժ ու խելացի տղայ, յաջողած էր արտասահմանի մէջ որոշ շաւիղ մը
գծել իրեն ու չկորսուիլ եւրոպական խօլ ու սանձարձակ կեանքի այն յորձանուտին մէջ,
ուր այնքան հայ ծաղկափթիթ եւ յուսալից կեանքեր փչացան: Տասներեք տարի տող մը չգրեց
իր հօրը եւ մէկ փարա չուզեց անկէ իր ապրուստին համար: Տոկաց ամէն զրկանքի եւ
մտաւորական զարգացմանը հետապնդեց: Վերջին ծայր կը հետաքրքրէին զինքը ընկերային
գիտութիւնները եւ Ժնեւի մէջ իր ուսումը կատարելագործեց: Մարդկային խոր
դժբախտութեանց հարցերովը յափշտակուած, Զարեհ անշուշտ անկարեկիր չմնաց իր ազգին
ցաւերուն եւ եռանդով գործակցեցաւ յեղափոխական մեծ գործին, որուն պատրաստութեան
վառարաններէն մէկն ալ ազատ ու ազնիւ Զուիցերիան է: 

Ազատութեան քաղցրահունչ շեփորը երբոր հնչեց Արեւելքի մայրաքաղաքին մէջ, Զարեհ,
ինչպէս իր յեղափոխական ընկերները, թռաւ եկաւ Պոլիս գործունէութեան նոր, անկոխ, կոյս
գետիններու ի խնդիր: 

Եւ այդ երջանիկ ու անմոռանալի օրերէն մէկ օր մը, Է… գիւղին թաղական խորհուրդի
վաթսնամեայ ատենապետը, շուկան, իր խանութին մէջ, բարձրահասակ երիտասարդ մը կանգնած
տեսաւ յանկարծ իր դէմը: Երկար, շէկ մազեր, գլխարկ, սեւ ծփծփուն փողկապ, սրածայր
մօրուք: Եւրոպական ամբողջութիւն մը: 

— Ո՞վ ես,— հարցուց Մարկոս էֆէնտի, շուարած նայելով այդ հիւրին: 

— Զաւակդ,— ըսաւ Զարեհ հանդարտ եւ ժպտուն: 

Արծաթավաճառը շփոթեցաւ. այդ կերպարանքով զաւակ ինք երբեք երազած չէր: Մանաւանդ որ
անոր անհետացումէն ետքը, անկէց ո՛ եւ է լուր չառնելով, շատերու պէս ինքն ալ
ենթադրած էր, թէ ջարդի ուրականին մէջ կորած գացած էր իր զաւակը: Լացած էր զայն,
բայց մոռցած ալ էր: Ահա հիմակ այդ մոռցուածը իր առջեւ կը տնկուէր յանկարծ:
Կասկածեցաւ: Արդեօք խաբեբա՞յ մըն էր, որ իր ժառանգորդը կ՚ուզէր ըլլալ: Աւելի
ուշադրութեամբ նայեցաւ այդ դէմքին ու անոր անուշ, կապոյտ աչուըներուն ու պարզ ու
անկեղծ դիմագծերուն մէջ իսկոյն ճանչցաւ հայրը, որուն իսկական պատկերն էր: Համբուրեց
զայն, աչքին մէջ արցունքէ կաթիլով մը: Եւ տունը տարաւ զայն: Թաղին մէջ օրուան
նորոյթը Զարեհին վերադարձը եղաւ՝ ուրիշ շատ մը վերադարձներու մէջ: Զաւկին
վերերեւումը բնականաբար որեւէ փոփոխութիւն առաջ չբերաւ Նազարիկեանի կեանքին մէջ: Ան
իր գործին նայեցաւ նորէն, ժամուն, բանկալին, խորանին, մոմին, կանթեղին: Իբրեւ
հանրային, ընկերային գործիչ, Զարեհ, անշուշտ, իսկոյն սկսաւ հետաքրքրուիլ իր թաղին
ազգային, կրթական, կուլտուրական գործերովը: Օր մը յանկարծ դպրոցը այցելեց եւ ի տես
անոր ողբալի վիճակին՝ բուռն կերպով ըմբոստացաւ: 

— Ո՞վ ասիկա այս վիճակին հասցուցեր է,— հարցուց իրազեկներու զայրացմամբ: 

— Հայրդ,— ըսին իրեն՝ վարանումէ մը յետոյ: 

— Հա՜յրս…— շշնջաց երիտասարդը՝ ամօթէն կարմրած եւ ափիբերան: Հայրս… այսուհանդերձ
պէտք է այս բոլոր խեղճութիւնները բարեփոխել: Պէտք է քանդել հինը… 

Խնդացին շատեր: Զաւակը հօրը դէ՞մ պիտի ելլար: 

Զարեհ, անհամբեր հոգի, իսկոյն իր շուրջը ամփոփեց գիւղին երիտասարդութիւնը եւ ցնցող
յորդորներով յաջողեցաւ անոր թմրութիւնը փարատել, եռանդ, աշխոյժ, գործունէութեան ոգի
ներշնչեց անոր: Թաղը յեղաշրջուեցաւ: Ո՞ւր էր ան նախկին մեռելութիւնը: Լսարան
հիմնուեցաւ: Բանախօսութիւններ սկսան կանոնաւորապէս: Ի մէջ այլոց կրթութեան հարցը
սեղանին վրայ դրուեցաւ: Այդ միջոցին էր արդէն, որ Պատրիարքարանը հրահանգներ կը
ղրկէր ամէն կողմ՝ թաղային մարմիններու նորոգ ընտրութեանց համար, համաձայն նոր
ռեժիմին ոգւոյն: Այս հրահանգը ապշութեամբ լսած էր Մարկոս էֆէնտի եւ դէմքը
թթուեցուցած էր, երբ որ իմացած էր, թէ սահմանադրական Թաղական Խորհուրդ մը պիտի
ընտրուէր: Իր անկումին հոտը առած էր մարդուկը եւ յետոյ աչքէն չէր վրիպած նոր ու
աղմկալից եռուզեռը, որ յանկարծ ծայր տուած էր գիւղին մէջ: Ուրիշ աւելի ծանր բան մըն
ալ տեղի ունեցած էր: Իր որդին իրիկուն մը աղաչական, բայց եւ տիրական ալ շեշտով մը
ըսած էր իրեն. 

— Հայրիկ, դուն ա՛լ հանգստանալու պէտք ունիս, քաշուէ՛ ազգային գործերէ, թող քիչ մըն
ալ ուրիշները աշխատին… 

Ծերունին ծուռ-ծուռ երիտասարդին երեսը նայած ու առած քալած էր: 

— Աս փորձա՞նքը ուրկէ մէջտեղ ելաւ,— կ՚ըսէր: 

Քսան տարիէ ի վեր առաջին անգամ ըլլալով, թաղային անկաշկանդ, ազատ եւ սահմանադրական
ընտրութիւններ տեղի ունեցան: Գլխաւոր շարժիչ, առաջնորդող ուժը եղաւ Զարեհ
Նազարիկեան, որ յայտնի կերպով իր հօր վերընտրութեանը դէմ ելաւ, նոյնիսկ այնքան
բուռն կերպով, որ նախկին ատենապետին բարեկամներէն շատեր եկան եղելութիւնը ցաւած
սրտով պատմեցին իրեն: 

Մարկոս էֆէնտի գլուխն երերցուց ու չպատասխանեց: Խուլ փոթորիկ մը կը յորձանար իր
հոգիին մէջ: 

Եւ ահա ընտրուեցաւ նոր Թաղական Խորհուրդը՝ ազատական տարրերէ, ընդ որս եւ Զարեհ
Նազարիկեան: Որդին հօրը կը յաջորդէր, անոր քսանամեայ բարոյական, ընկերային, կրթական
աւերը բառնալու եւ գործուած չարիքը դարմանելու համար: 

Մարկոս էֆէնտի 400 ընտրողներէ 10-ին քուէն միայն ստացած էր, ամօթալի ու ջախջախիչ
պարտութիւն: 

— Աֆէրի՛մ, զաւակս, ապրի՛ս,— ըսաւ միայն՝ իր ամբողջ դառնութիւնը արտայայտելու
համար: 

Ուրիշ բան չըսաւ: 

Ոտքը կտրեց ոչ միայն թաղական Խորհրդարանէն, այլ եւ ժամէն, որուն վրայ քառորդ դար
շարունակ գուրգուրացած էր: 

Ժամանակ մը մտախոհ՝ շուկայ գնաց եկաւ: Օր մը, կամուրջէն կառք մը նստաւ եւ շիտակ
Ազգային Պատրիարքարան գնաց ու պատրիարքին հետ տեսակցիլ ուզեց՝ յոյժ կարեւոր խնդրի
մը համար: 

Տեսակցութիւնը կարճ եղաւ: 

Մարկոս էֆէնտի Նազարիկեան պաշտօնական թուղթով, գիրով իր ամբողջ հարստութիւնը,
անշարժ եւ շարժուն կալուած, իբր 40,000 ոսկի, կը կտակէր ազգին՝ յետ մահու,
պայմանաւ, որ այս գումարը յատկացուէր «միմիայն Հայաստանեայց Ս. Եկեղեցիին
պայծառութեանը»: 

Ա. 

Գիշեր էր, նոյեմբերի տրտում ու խոնաւ գիշեր, որուն մթութեանը մէջ ընկղմուած էր
Բերայի Մեծ Փողոցը իր քարաշէն ու բազմայարկ ապարանքներովը: Փոշիի պէս բարակ ու
ասեղի պէս սուր անձրեւ մը կու գար ու կը լուար ամայի եւ թափուր քարայատակը: Կալաթա
Սէրայի պահականոցին դէմ, երկու կառապան` յապաղած անցորդ մը գտնելէ յուսաբեկ`
ցուրտէն պատսպարուելու համար իրենց կառքին մէջ կը մրափէին: Մարդ չկար ու այդ
աղմկալից փողոցի ժխորէն ուրիշ բան չէր մնացեր, բայց եթէ առջի իրիկուընէ ի վեր
տեղացող անձրեւին անընդհատ ձայնը իր յուսահատական միօրինակութեամբը: Հեռուէ հեռու,
ուղիղ ու լայն ճամբուն բոլոր երկայնութեամբը, մութին մէջ կը տեսնուէր շարք մը
կարմիր ու արիւնագոյն կէտերու` որոնք կազերուն տամուկ ու դողդոջուն լոյսերն էին: 

Քազինօները, քաֆէ շանթանները եւ ուրիշ զբօսավայրերը շատոնց գոցուած էին. անոնց տեղ,
հոս` մսավաճառի, հոն` կաթնավաճառի խանութ մը իր դուռը կը բանար, եւ մութուն ելլելու
վարժուող այս խանութպաններու աշկերտները` դեռ նոր արթնցած, կէս քուն, կէս արթուն,
կանթեղի լոյսով գիշերէն կ՚սկսէին իրենց օրական աշխատութիւնը: 

Ձայն ձուն չկար դեռ ու գիշերապահը տասներկու կը զարնէր փողոցին հնչուն մայթին վրայ:
Պատի մը տակ, մարդ մը` անշուշտ խաղատան մը մէջ ունեցածը չունեցածը կորսնցնելէ ետքը,
կծկտած էր լուսնալուն սպասելով, պառկելու տեղ մը գտնելէ յուսակտուր, վասն զի այս
հիւրընկալ փողոցը ստակ չունեցողներուն համար չէ: Ասդին անդին քուրջեր հաւաքող
մարդիկ, լապտեր մը ձեռքերնին, լռիկ ու գլխահակ, իրենց ուսի կողովը կը լեցնէին: 

Բայց հետզհետէ մութը իր խստութիւնը կը կորսնցնէր, Կալաթա Սէրայէն վար
վաճառատուններուն մէջ ձայներ կը լսուէին ու քիչ քիչ անցորդներ երեւան կ՚ելլէին
փողոցին մէջ: Բանջարեղէններով ու կաթի ամաններով բեռնաւորուած ձիեր հանդարտաքայլ
կու գային, կ՚անցնէին վիզերնուն կապուած զանգակներուն ձայնովը արթնցնելով քարուկիր
շէնքերուն արձագանգը: 

Հիմա ա՛լ լուսնալու մօտ էր ու Բերայի տուները կը ճշդուէին ստուերամած հորիզոնին
վրայ. ձայները երթալով կը շատնային. խանութներու երկաթէ փեղկերը կը շարժէին. կանուխ
ելլող սպասաւորներ, պահապաններ, փեղկին մէջ բացուած դռնակէն դուրս կ՚ելլէին ու
վաճառատուններու առջեւի սալաքարերը կը մաքրէին խանութին ներսը աւլելէ վերջը. բոկեղ,
կաթ ու սալէպ վաճառողներ պոռալով կ՚սկսէին իրենց առտուան առուտուրը, այդ
ծառաներուն, բեռնակիրներուն ու պահապաններուն բերելով աժան գինով նախաճաշ մը. «բարի
լոյս»եր կը փոխանակուէին դրացի մարդոց մէջ: 

Բ. 

Մութին հետ ելաւ Մարտիրոս. խանութը աւլեց, առջի օրուընէ անկարգ թողուած տուփերն ու
ծրարները տեղը դրաւ, վաճառատան մեծ ապակին սրբեց ու երկաթեայ փեղկերը բացաւ: Քիչ մը
վերջը ա՛լ բոլորովին լուսցած էր, գործաւորներ, արհեստաւորներ, ամեն ազգէ ու ամեն
կարգէ, Պոլիս կը դիմէին ու Մեծ Փողոցը կը զարթնուր, կը շարժէր այս անցուդարձով.
կամաց կամաց խանութները կը բացուէին, ապակիները կը մաքրուէին, գրագիրներ իրենց
պաշտօնին, կար կարող աղջիկներ իրենց գործին գլուխը կու գային: 

Առտու էր: 

Վեց ամսէ ի վեր այս մաղազային մէջ կ՚աշխատէր իր հօրեղբօրը տեղ, որ տասը տարի իբրեւ
բեռնակիր ու պահապան ծառայելէ վերջ հայրենիք վերադարձած էր, Մարտիրոսը թողլով իր
տեղը: 

Տասնըինը տարու կար չկար. բարձրահասակ ու մենծ մենծի էր, ինչպէս կ՚ըսէին կիները,
բայց իր թուխ ու գեղեցիկ դէմքը պատանութեան փափկութիւնը կը պահէր առնական դրոշմը
առնելով հանդերձ. սեւահեր ու սեւաչուի էր. քաղցր, վեհերոտ եւ տղայական բան մը ունէր
իր նայուածքը. լայն ու դուրս ցցուած կուրծքը իր հզօր ու հպարտ իրանին բոլոր
առաւելութիւնները ցոյց կու տար: Կապոյտ չուխայէ ձեռք մը հագուստ շինել տուեր էին
իրեն, որ աղէկ կը վայլէր իր կորովի ու առոյգ մարմնին. ջլապինդ բազուկները
հազուագիւտ ոյժ մը պէտք էին ունենալ, մինչդեռ կարճ ու ամփոփ փոխանին զանգապանը
ազդրերուն հարուստ ու բարեձեւ լեցունութիւնը կը հաստատէր: 

Բերայի մէջ նորութիւն մը եղաւ այս նորեկ պահապանը. կիները հիացան ու սքանչացան այս
երիտասարդին վրայ, որուն ամչկոտ համեստութիւնը նոր ու կանանց համար միայն հասկնալի
հրապոյր մը կու տար իրեն: 

Վաճառատան համար ձգողութեան պատճառ մը եղաւ այս պատանի մարդը. ինքը միայն չհասկցաւ
այն հետաքրքիր ու մանրախոյզ նայուածքները, որոնց ենթակայ էր. ամենքը համակրելի կը
գտնէին զինքը ու չէին քաշուեր բացէ ի բաց իր երեսին ըսելու այնպիսի անհաւատալի
համարձակութեամբ մը, որուն վրայ կը զարմանար: 

— Ամուսնացա՞ծ ես, կը հարցնէին իրեն ամեն կողմէ: 

Ու հաստատական պատասխանին վրայ, որը կը ցաւէր, որը կը ծիծաղէր. այս Պոլսեցի կիները
կատակը կը սիրէին. այնպիսի յիմար բաներ կը տեսնէր, որոնց վրայ հազիւ իր խնդուքը կը
զսպէր: 

Առանց բացորոշ բան մը գիտնալու, իր նրբամիտ դրսեցիի բնազդումովը կ՚ըմբռնէր սակայն
որ իր նպաստաւոր ընդունելութիւնը աւելի վայելուչ մարմնին կը պարտէր, քան թէ իր
աշխատութեանը: 

«Բռէնթան»ի վաճառատան մէջ առջի օրերը Մարտիրոսի համար ապշութեան, զարմանքի ու
սքանչացման օրեր եղան: 

Այս բազմայարկ ու փառաւոր շէնքը, իր հազար ու մէկ բաժանումներովը, օձապտոյտ
սանդուխներովը, ճոխութեամբը, յաճախորդներու անընդհատ հոսանքովը, պզտիկ, բայց
երանելի քաղաքի մը ազդեցութիւնը ունեցաւ իր վրայ: 

Առտուընէ մինչեւ իրիկուն ոսկիներու, մէճիտիէներու հնչիւնն էր, որ կու գար դրան մօտ
դրուած սեղանին կողմէն, ուր յատուկ պաշտօնեայ մը տոմարներու վրայ ծռած` անհաւատալի
գումարներ ժողվելու միայն զբաղած էր: Յաճախորդներ, մեծ մասամբ կիներ, համարձակ,
երեսնին բաց, ամեն ազգէ, գլխաւորապէս Ֆրէնկներ, մինչեւ անգամ թրքուհիներ ու
հայուհիներ, շպարուած ներկուած, միշտ գեղեցիկ ու ա՛լ աւելի գեղեցիկ լինելու
հետամուտ` կու գային անվերջանալի պահանջներով վէճերով զբաղեցնելու բոլոր խանութը: 

Ինքը` հոն կանգուն էր, շուարած, բան մը չհասկնալով այս տարօրինակ ու միջազգային
լեզուէն զոր կը խօսէին եւ այս առուծախէն, որուն օգտակարութիւնը չէր ըմբռներ: Յետոյ
ինքն ալ վարժուելով քիչ քիչ այս բուրդէ, մետաքսէ, ասուիէ, շղարշէ, թաւիշէ
ծրարներուն զորս մէկ օրէն միւսը, այս կանանց շրջազգեստը դարձած կը տեսնէր, տակաւ առ
տակաւ հասկնալով այս ամենը, ֆրանսերէն բառեր շարունակ լսելով ու սորվելով: Պարապ
չէին թողուր զինքը խանութին մէջ, անընդհատ տարուբեր այս բոլոր նիւթերուն մէջ, զորս
մէկ տեղէն միւսը կը փոխադրէր մինչեւ իրիկուն: 

Եւ գիշերը, երբ այս բոլոր ժխորը դադրէր ու մինակ մնար ընդարձակ խանութին մէջ,
վարանոտ ու հետաքրքիր, կը խառնէր, կը ջանար հասկնալ իր շուրջի բոլոր նիւթերը: 

Հոս՝ ֆիլտէքօսէ կամ մետաքսէ կանացի գուլպաներ գոյնզգոյն, բանուած, մինչեւ զիստը
ամփոփելու չափ երկայն, որոնց ներդաշնակ շրջագիծը` մարմնի ճշդութեամբ պատկանելու
համար ձեւուած էր. անդին ճերմակեղէններ` սպիտակ ու նուրբ վուշէ, որոնց իր համբակ
մտքովը գործածութեան տեղ չէր գտներ. շապիկներ` երկար, լայն, թափանցիկ, փրփուր
տանթէլներով խառն, որոնք կուրծքը մերկ ձգելու քան թէ ծածկելու համար պատրաստուած
էին. ուրիշ ճերմակեղէն հանդերձներ, կարուա՞ծ թէ կարուելիք, չէր գիտեր, վասն զի էն
անհրաժեշտ մասերը իրարմէ անջատ ու բաց թողուած կը տեսնուէին. աւելի անդին
գլխարկներ, թռչուններով կամ ծաղիկներով զարդարուն, կօշիկներ տարօրինակ ձեւերով,
ձեռնոցներ, պախճաւանդներ, ծնրակապեր — այս վերջինները կը ճանչնար հայրենիքէն, եւ
զորս երբեմն իր ծունկին վրայ կը փորձէր — վերջապէս հազար խռովիչ ու հեշտաւէտ
առարկաներ, մանաւանդ գեղաբոյր փոքրիկ ու զարդարուն շիշեր որոնք իր դրսեցիի
դիւրագրգիռ քիթին համար ամենէն ախորժելի էին: 

Բայց վերի յարկը ա՛լ աւելի զարմանքներու կը հանդիպէր. կար կարողներու սենեակին մէջ,
մերկ, բոլորովին մերկ կին մը, ո՛չ, կանացի փայտաշէն մարմին մը, ճշմարիտ ու կենդանի
կարծուելու չափ ճարտարութեամբ շինուած, իր զմայլած աչքին կը պարզէր, յայտնի
լրբութեամբ մը, այն բոլոր թաքուն հրապոյրները, որոնք իր նոր ամուսնացած երիտասարդի
տենդագրգիռ արիւնը կը բորբոքէին: Ու մինչեւ լոյս չէր քնանար, կանանց մարմնին համար
մտածուած, երեւակայուած, ստեղծուած այս բոլոր խօսուն եւ գրգռիչ նիւթերէն
շրջապատուած, որոնց բոլորին վրայ, իբրեւ հրաշալի աշխարհի մը մէջ, այդ մերկ կինը`
սէգ, խրոխտ, բայց միանգամայն կարծես թէ անձնատուր ըլլալու պատրաստ, կը տիրէր իր
մարմնին շլացուցիչ գեղովը: Ու կանանց յատուկ, անոնց գաղտնիքներովը, հրապոյրներովը
լեցուն այս քաղաքին մէջ անզգայ պահապան մնալու դատապարտուած` այս երիտասարդը կուրտ
աքաղաղի տարօրինակ դեր մը կ՚ստանար: 

Գ. 

Հայրենիքը, Զարդար, իր մանկամարդ կինը, կ՚սպասէր: Իրենց սուրբ պսակէն ի վեր հազիւ
մէկ երկու ամիս էրկանը երեսը տեսած էր, ու ստակ վաստկելու աննահանջելի հարկը`
հեռաւոր երկիրներ առաջնորդած էր զայն: 

Կը սիրէ՞ր արդեօք այն երիտասարդը, որ իր ամուսինը եղած էր. այն կոյր ու անտրտունջ
հնազանդութեան մէջ, որ հայուհիներու բոլոր կեանքը կը կազմէ այդ կողմերը, ո՛չ
խորհելու եւ ո՛չ զգալու տեղի մնացած է. իրեն չէին հարցուցեր երբեք, թէ կ՚ուզէ՞ր այն
մարդը, զոր իրեն սահմանած էին. ինքն ալ չէր մտածեր անոր վրայ. ո՛չ կ՚ատէր եւ ո՛չ կը
սիրէր զայն մինչեւ իր ամուսնութեան օրը: Եւ ամուսնութենէն ետքը ա՛յնչափ քի՜չ ատեն
անցուցած էր հետը, ա՛յնչափ մտերմութենէ զուրկ, որ գրեթէ պաշտօնական եղած էին իրենց
յարաբերութիւնները` միեւնոյն յարկին տակ բնակող բազմաթիւ ազգականներու աններող
նայուածքին տակ: 

Այդ նոր ընտանիքին մէջ, ուր կը մտնէր գլխաւորապէս ծառայութեան համար, ամենէն քիչ իր
էրկանը կը պատկանէր. վասն զի կեսրոջը, աներին, միւս ազգականներուն սպասաւորութիւնն
էր իր աւագ պարտաւորութիւնը: 

Այս գեղի աղջիկը գորովի եւ սիրոյ անսպառ գանձեր ունէր սակայն իր սրտին խորը, որոնք
մէկ բառով, մէկ գգուանքով թերեւս պիտի յայտնուէին: Բայց աւանդութիւնը կար իր աչքին
առջեւ, իր ամուսնին հօրեղբայրներուն կիները կային, նոյն իսկ իր կեսուրը կար դէմը,
Պոլիս գացող մնացող ամուսիններու սպասելով, տանը անհատնում հոգերուն ու
աշխատութեանցը մէջ մաշելով ծերացած կիներ, հիմա գրեթէ պառաւներ, ճիշդ իրեն պէս, նոր
հարսի պէս լռիկ ու խոնարհ` այդ մարդոց քով որոնք յանկարծ, երկարատեւ տարիներէ ետքը,
յիշեր էին, թէ այդ դժբաղդներուն ամուսիններն էին իրենք ու հայրենիք վերադարձեր էին,
այլեւս աննպատակ ու անօգուտ դարձած ամուսնական կեանքը շարունակելու: 

Ահա այս հէք, աղեբեկ ու կորաքամակ օրինակները կային իր առջեւ, որոնք ստուերներու
պէս անխօս` իր շուրջը կը դառնային, եւ Զարդար էրիկ կնկան ուրիշ տեսակը չէր
երեւակայած երբեք: 

Չզարմացաւ ուրեմն երբ կարգը էրկանը եկաւ մեկնելու: Իր մշտնջենապէս կրաւորական դերին
մէջ գաւառացի հայ կինը գանգատելու անգամ զօրութիւն չունի. Պոլսէն թուղթ եկաւ.
հօրեղբօր մը գալուստը իմացուցին ու Մարտիրոսի մեկնելու պատրաստութիւնները տեսան.
հարսը` իր հոգածու ամուսինի պատրաստութեամբը` երկու զոյգ բուրդէ գուլպայ շինեց,
մայրը ու միւս ազգականները մէյ մէկ յիշատակ տուին ճամբորդին ու երկուշաբթի օրուան
կարաւանով մօտի գիւղէն Պոլիս գացող ուրիշ երիտասարդի մը` Խաչոյին հետ ճամբայ դրին
զայն: Զարդար մինչեւ իրենց արտը, որ ճամբուն կողմն էր, մէկտեղ գնաց ու վերջի
պահուն, երբ հրաժեշտի ողջոյններ փոխանակուեցան, արցունքի փախստական կաթիլ մը
սահեցաւ ինկաւ հարսին աչքէն երիտասարդին ձեռքին վրայ. այսչափ ահա այս բաժանման
բոլոր սրտայուզութիւնը: 

Մարտիրոսի մեկնելէն ի վեր հարսը իր բաժինը առած էր տան աշխատութենէն ու իր տեղը
կեսուրը հանգստեան կոչուած. հաց եփել, կաթ կթել, ջուր ու փայտ բերել իրեն կ՚իյնար
միշտ, ու երիտասարդ կինը` ագարակի կենդանիներու յատուկ հեզութեամբը իր ծառայութիւնը
կը կատարէր: 

Դ. 

Բերայի Մեծ Փողոցին մէջ վաճառքի ահագին հակի մը անտանելի բեռին տակ ճնշուած,
քրտնաթոր, ճակատներուն երակները պայթելու չափ ուռած, հագուստնին պատառուն, ցեխոտ,
չորս բեռնակիրներ, մէկը ծերուկ, այս տառապանքներուն տակ ալեւորած, միւս երեքը դեռ
երիտասարդ, կ՚անցնին հեւալով: 

— Խաչօ՛, պոռաց ձայն մը անոնցմէ մէկուն: 

Խաչօ գլուխը դարձուց, մեծահարուստ վաճառատունէ մը իր անունը տուող ձայնի տէրը
ճանչնալու համար: 

Նոր լաթեր հագած գեղապանծ երիտասարդ մը, կապոյտ լօթիկին մէջէն ցոյց տալով վահանաձեւ
կուրծքը, ածիլուած, մաքուր, ֆէսը աջ կողմը ծռած քիչ մը, իր փոխանին փոթերը շտկելու
զբաղած, վաճառատան դրան մօտ կեցեր ու իրեն կը ձայնէր: 

Բեռնակիրները արդէն ուժասպառ վար դրին իրենց բեռը. բայց Թաղապետութեան չավուշները
ընդդիմացան. Բերայի Մեծ Փողոցը յոգնութիւն առնելու տեղ չէր, բեռնակիրները շունչ
առնել կ՚ուզէին եւ չավուշները թող չէին տար: 

— Օլմազ, կ՚ըսէր սպիտակ ժապաւէններով զարդարուած ու մէջքը սուր կապած կէս-լեզու
յոյն պաշտօնեայ մը, որ անոնց մեծը կը թուէր: 

Բեռնակիրները իրենց հայախառն թուրքերէնով կը բողոքէին. 

— Պիզիմտէ ճանիմիզ եօ՞խ մի՛. պէ մարդ Աստուծոյ, կը գոչէր ծերուկը: 

Գլխարկաւոր անցորդներ կը շրջապատէին զիրենք, կիները կանգ կ՚առնէին վէճին պատճառը
իմանալու հետաքրքիր: Ու բեռնակիրները կը ծռէին իրենց տաժանելի խաչին տակը մտնելու
համար նորէն: 

Աղքատութիւնը հարստութեան դէմ կանգ առնելու իրաւունք չունէր: 

Մարտիրոս իր չորս հէմշէրիներուն հեռանալը տեսաւ. ո՜ւր Խաչօն, ո՜ւր ինք. եւ սակայն
միեւնոյն գեղէն էին գրեթէ, միեւնոյն տարիքը ունէին եւ միասին մեկներ էին երկրէն.
Խաչօն ալ կայտառ ու յաղթամարմին տղայ մըն էր, իր նշանածը թողած, ինչպէս որ ինքն ալ
իր կինը ձգած էր` ստա՜կ, միշտ ստա՜կ, յաւիտեան ստակ վաստկելու համար: 

Ինքը Բերա էր ու Խաչօն Ղալաթիա մնացեր էր. մէկը լերան վրայ, միւսը ստորոտը, եւ կը
թուէր, թէ երբեք այդ ստորոտէն վեր չպիտի կրնար ելլել: Մարտիրոս այս բաղդատութիւնը
կ՚ընէր մտքէն: 

Աղէկ շահ կար իր ծառայութեան մէջ ու աղէկ հաճոյք. հայրենի տան աղքատիկ ու միօրինակ
կեանքը` լուսուն ճեղքուելուն հետ անհետացող անհաճոյ եւ անկարելի երազի մը
տպաւորութիւնը կը դառնար հետզհետէ. այս բոլորովին իգական աշխարհին սեմէն ուր հազիւ
ոտք կը կոխէր, ապագան փայլուն ու հիանալի կ՚երեւար. ֆրանսերէն սորվիլ կը սկսէր ահա
ու մատամ կ՚ըսէր տիկիններուն խօսած ատենը, վասն զի տիկիններուն հետ կը խօսէր.
շարունակ փոքր ու մեծ ծրարներ կը տանէր անոնց տունը ու պախշիշ կ՚առնէր: 

Յայտնի էր որ քիչ շատ ամենուն հաճելի սպասաւոր մըն էր: Ֆրանսուհի մը`
Արեւելքցիներուն այս կատարելագործեալ տիպարին սիրահար, ու մանաւանդ Բերացի հայ
տիկին մը ամենէն անակնկալ կերպով իր փոքրիկ ծառայութիւնները կը վարձատրէին, ու ինքը
այս ներհակ, նախանձոտ ու ոսոխ հրապոյրներու մէջ կը վարանէր իր դեռաբոյս պեխերը
շոյելով: 

Ե. 

Հայ տիկինը հարուստ վաճառականի մը ամուսինն էր. շարունակ յօդացաւէ տանջուող էրիկէն
զզուած` մոռցեր էր, որ այս ծեր բայց հարուստ մարդը աղքատութենէն դուրս հանած ու
իրեն կին ըրած էր զինքը: 

Այս հարստութիւնը` զոր ատեն մը աղքատութեան խոշորացոյցովը տեսած էր` չէր փոխարիներ
հիմա հիւանդոտ ու ալեւոր մարդու մը կինը ըլլալու դժբաղդութիւնը եւ այս առուտուրէն`
որ իր ամուսնութիւնն էր` պարագաներուն ներածին չափ` զղջումը յայտնած էր: 

Անկախ, ինքնիշխան, իր անսահման ազատութիւնը ի՛նչ բանի գործածելու շուարած` այս կինը
ամեն օր Բերայի խանութներուն մէջ թափառիկ, մեծածախ արդուզարդի մտմտուքով զբաղած, ոչ
ոք գտած էր մինչեւ այն ատեն իր արտակարգ բնաւորութեանը յարմար: Շուրջը դարձող
երիտասարդները միշտ մեծարանքով ու փայփայանքով վայելեր էին զինքը եւ սակայն այս
թոյլ ու վատ եղանակը չէր իր տարփատենչ երազը: 

Յանկարծ օր մը իր յաճախած խանութներէն մէկուն մէջ երիտասարդ մը տեսաւ առոյգ,
գեղեցիկ ու կոպիտ, որ ճիշդ իր փնտռած առնական տիպարն էր, եւ այն վայրկեանէն ան եղաւ
իր միակ կիրքը: Ալ չպակսեցաւ այդ վաճառատունէն մանր մունր բաներ գնելու պատրուակով:
Անթիւ, անհամար ծրարներ կը ղրկէր տուն զորս Մարտիրոս յօժարափոյթ կը տանէր, ու երբ
պատահէր, որ իր մեծաճոխ շրջազգեստը երիտասարդին դպէր, կամ դրամ տալու առթիւ իր
քնքոյշ ու փափուկ ձեռքը անոր լայն, ամուր ու ջղուտ ձեռքին հանդիպէր, սարսուռ մը
կ՚անցնէր իր մորթին վրայէն: 

Երբեմն տունը կը գտնուէր ու մոռցուած յանձնարարութիւն մը լսելու համար Մարտիրոս
մինչեւ հանըմին երանաւէտ սենեակը կ՚ելլէր: 

Այսպէս շարունակեց տիկինը ատեն մը, բայց յետոյ համբերութիւնը հատաւ. վերջապէս այդ
գեղեցիկ համալը սեպելու մարդ չէր: Բայց միշտ հնարամիտ ճարտարութեամբ իր
տեսակցութիւնները կարգադրեց այս դրսեցի տղուն հետ որուն անփորձ պարզմտութիւնը իր
տարփանքին սաստկութեանը չափ մեծ էր: Կ՚զգար, որ յիմարութիւններ ընելու կարող էր
անոր համար. ու թաղուած գանձ մը գտնող ագահի մը պէս իրեն միայն վերապահել ու
յատկացնել կ՚ուզէր զայն, մինչդեռ Մարտիրոս` որ իր լեռնցի մարդու բնութիւնը ձգելու
ատեն ունեցած չէր, այս քաղաքի մարդոց ու կիներուն վրայ հաւասարապէս կը զարմանար: 

Եւ այս զբօսանքներուն մէջ մոլորուած, հայրենի տնակին մէջ թողած օրինաւոր ամուսինը
չէր յիշեր այլեւս. այն արցունքով գրուած տողերը զորս հէք կինը իր ձեռքը կը հասցնէր,
անոր քարացած ու ապականած սիրտը շարժելու անկարող էին. ստակ կը ղրկէր որչափ որ
ուզէին, բայց դառնալու խօսք մտիկ չէր ըներ: 

Ու հէմշէրիները, անդին, իրմէ քայլ մը հեռու, խնայողութեամբ ու զրկանքով ստակ
հաւաքած, մաս առ մաս կը վերադառնային հայրենիք, սիլանուն խաւուշմիշ ըլլալու: 

Զ. 

Ձմեռնամուտին, շրջակայ գիւղերէն շատեր Պոլսէն դարձան եկան. ամուսիններ, նշանածներ
ու աղջիկներ խնդացին. գիւղային ու ընտանեկան կեանքը իր բոլոր սուրբ ու մաքուր
եռանդովը վերակենդանացաւ: 

Խաչօն այդ վերադարձողներէն էր. արտ մը ու զոյգ մը եզ գնելու չափ ստակ ժողվեր ու
եկեր էր. նշանած էր արդէն ու հարսնիքը չուշացուցին. Մարտիրոսի մէկ հօրեղբայրը
կնքահայր եղաւ. ամենքը կը սիրէին Խաչօն. ուրախութեան, տօնի օր մը եղաւ հարսնիքին
օրը: 

Զարդար հոն էր. իրեն ալ ճիշդ վեց տարի առաջ այսպէս ուրախութեամբ տօներ էին
հարսնիքը. դրացի ու գիւղացի եկեր էին, այո՛, ճիշդ այսօրուան պէս հազար մաղթանքներ
ընելու: Բայց քանի մը օր վերջը էրիկը ձգեր գացեր էր զինքը ու ա՛լ չէր երեւցեր, եւ
իր առանձնութիւնն ու լքումը ամօթ մը կը թուէր իրեն` այս ցնծայոյզ բազմութեան մէջ: 

Ետ դարձան. հետեւեալ օրը իրենց ամայի տնակը բոլորովին մութ ու խաւար երեւցաւ իր
աչքին: 

Գուցէ տասներորդ անգամը ըլլալով սրտաբուխ ուխտով եկեղեցի վազեց ու Տիրամօր պատկերին
առջեւ արտասուելով իր խնդիրքը ըրաւ. եւ Տիրամայրը, արծաթէ թագը գլխուն, ունկնդրեց
իր սեւցած ոսկեզօծ շրջանակէն, ինչպէս շատերուն աղաչանքներուն էր ունկնդրած: 

Ապա ձմեռը հասաւ իր բոլոր սաստկութեամբը, իբրեւ թէ այս հայրենիք դարձողներուն
յիշեցնելու համար, որ յարմար ժամանակին հասած էին հայրենի վառարանը: 

Ու Պոլսէն լուրեր, տեղեկութիւններ կու գային գիւղէ գիւղ անոնց վրայ, որոնք այս
աշնան չէին կրցած միասին դառնալ: Կարապետ յաջորդ տարին, իսկ Կիրակոս միւսին պիտի
դառնար: Միայն Մարտիրոսի վերադարձին խօսքը չկար: Յետոյ ձիւն ու սառոյց ամեն կողմ,
ամեն ոք իր տան մէջ փակուած, եւ այսպէս տարի մը եւս լրացաւ: 

Է. 

«Բռէնթան»ի վայելչակազմ պահապանը աղէկ ճամբու մէջ էր: Մոլութիւնն ու ապականութիւնը
սահուն զառիվար մըն Է, որուն կէսին վրայ կանգ առնել դժուար է: 

Տարիները կ՚անցնէին միշտ ու ինքը, Բերայի փողոցներուն մէջ կը շրջէր թափառայած, միշտ
մաքուր հագուած, ածիլուած, սեւ պեխերը ոլորուն ու հնդիկ իշխանի մը պէս պահելով իր
հայրենի զգեստները, որոնք իրեն այնքան աղէկ կը վայլէին: Օր մը միայն, փորձի համար,
եւրոպական զգեստներ հագած էր եւ այն օրը ոչ ոք երեսը նայեցաւ: 

Հիմա Բերայի ամեն սովորութեանցը, զբօսանքներուն, մոլութեանցը տեղեակ մէկն էր.
բաւական ատենէ ի վեր ահա կը վարէր գեղեցիկ ու առոյգ հսկայ մարդու դերը: 

Այս կեանքը չէր կրնար տեւել այսպէս. իր ազդած հրապոյրը կը ռամկանար. առջի
հետաքրքրութիւնը կը նուազէր: 

Նոր եկող պարզամիտ տղան չէր. բայց ի՞նչ օգուտ, հարուստ տիկնանց համակրութիւնը`
ծառերուն վրայ կեցող թռչուններուն պէս անհաստատ է: 

Իր պաշտպանուհին ճամբած էր զինքը, ու խանութին մէջ հին օրերու վաստակին տասներորդը
անգամ չունէր. մօտան անցնելը այդ վաճառատան մէջ գտնուող բոլոր նիւթերուն ճակատագիրն
էր, եւ ինքն ալ այդ նիւթերէն մէկը եղած էր բաւական ատեն: Սակայն վստահ ու
յանձնապաստան ձեւ մը ստացեր էր ու իր երիտասարդութեան ատենէն մնացած վարժութեամբ
մը, եթէ ոչ տիկիններու, գէթ կար կարողներու կամ ասդին անդին տուներու մէջ աշխատող
սպասուհիներու մօտ յարգի էր: 

Յանկարծ հայրենիքէն թուղթ մը եկաւ, որ բռնի կը յիշեցնէր իրեն մոռցած ու ոտնակոխ
ըրած սրբազան պարտաւորութիւնները. այն բարակ պահարանին մէջէն ելլող քառածալ թուղթի
կտորը անխուսափելի պարսաւ մըն էր ուսկից ակամայ կ՚ամչնար. այդ անզգայ փոքրիկ
սուրհանդակը ընտանի եւ անողոք մարդու կերպարանք կ՚առնէր եւ զինքը կը յանդիմանէր:
Ո՜րքան արժանի էր այս յանդիմանութեանց. այն ատեն կը զղջար, ինքնիրեն որոշում կու
տար երկիր երթալու. վաղանցի՜կ ու անհաստատ որոշում, զոր գործադրելու ոյժը կը պակսէր
իրեն: 

Ու այսպէս կը համոզուէր, որ Պոլիս մնալէ ուրիշ միջոց չկար իրեն, ու ժամանակը
կ՚անցնէր: 

Օր մըն ալ զգաց որ տարիքը առնելու վրայ էր. սպիտակ թելեր կ՚երեւային մազերուն մէջ.
հայելին` աւերած ցուցուց իր դէմքին գիծերը: Զարմացաւ. ի՜նչ շուտ. երկու օր մտածեց
ասոր վրայ, յետոյ դարձեալ շարունակեց իր առջի ընթացքը: 

Հարցնողներուն ա՛լ չէր ըսեր, որ ամուսնացած է. բաւական ատենէ ի վեր վաճառատունէն ալ
ելած էր ու դրամի նեղութիւն ունեցաւ: 

Պարտիզակցի սպասուհի մը` վերջին մնացորդ իր նախկին յարաբերութիւններուն, աւելցուցած
բոլոր ստակը, իր չորս հազար ղրուշը կու տար իրեն, եթէ զինքը կնութեան առնէր: 

Մարտիրոս բեռնակրութիւն ընելու ոյժ եւ կամք չունէր. գործ մը բռնել կ՚ուզէր ու գործը
առանց դրամագլխի չ՚ըլլար: Ինքնիրեն ըսաւ նաեւ, թէ քանի որ երկիր չպիտի երթար, առանց
կնոջ ապրիլը անկարելի էր: 

Գաղտնի ու անձայն պսակուեցան, գողերու պէս, առանց Պատրիարքարանին լուր տալու,
բարեկամ մը հրաւիրելու. ոսկի մը տուին քահանային ու խնդիր չմնաց: Այս եղաւ իր վարած
կեանքին վերջաւորութիւնը: 

Ը. 

Հայրենիքը իր կինը կ՚սպասէր. ձմեռը ամառուան, ամառը ձմեռուան կը յաջորդէր, ու
տարիները կ՚անցնէին անփոյթ ու անտարբեր իր թախծալից ու սգաւոր կեանքին համար: 

Պոլսէն թուղթերը ցանցառ եւ ուշացած կու գային. փօլօսները չէին վճարուիր ա՛լ ու
աները իր նամակներուն մէջ կը սպառնար հարսը վռնտել երբոր երկրորդ փօլօսն ալ անվճար
մնար. տանը մէջ ամենքը զինքը յանցաւոր կը բռնէին էրկանը անտարբեր ընթացքին համար: 

Գացողները կը շարունակէին Պոլսէն դառնալ, ու պատանիներ կ՚երթային պանդխտութեան
տառապանքներուն պակասը լեցնելու մայրաքաղաքին մէջ: Ու թուղթերը կը ճամբէին գեղէն,
բարեւներէ, ընտանեաց անդամներու ողջ առողջ ըլլալուն լուրէն եւ ստակ ղրկելու
յաւիտենական պահանջումէն բաղկացած: Պատասխան չկար: Հարսը` հիմա կատարեալ կին եղած՝
կրնար երբեմն անկիւն մը քաշուած արտասուել: 

Ամեն կիրակմուտքի եկեղեցի կ՚երթար. կիսակործան ու գիւղին տնակներուն պէս հին ու
սեւցած եկեղեցի մը, ուր պզտիկուց ի վեր գացած էր եւ ուր իր պսակը օրհներ էին: 

Հոն, սուրբերու պատկերներուն դէմ զորս լուռ բայց անաչառ վկաներ կը կարծէր իր
ամուսնութեան, իր տառապանքը կը պարզէր ու ջերմեռանդ աղօթքներովը, որոնք
յանդիմանութեան պէս բան մը կը նշանակէին, պատասխանատու բռնել կ՚ուզէր այս եկեղեցին
իր խորանովը, մասունքներովը, բոլոր սուրբերովը, իր կործանած յոյսերուն համար:
Սակայն այս յաւիտեան բացակայ էրկանը համար ըրած աղօթքները չէին փոխեր իր
ճակատագիրը: 

Այն ատեն հարկ կ՚ըլլար համոզուիլ, բոլորովին յոյսը կտրել այս ամեն ժամ սպասուած ու
ամեն ժամ ի դերեւ եղած վերադարձէն: 

Գիտէր, ստոյգ գիտէր ալ, որ ամուսինը չպիտի գար. բայց իրիկունը, առանց ուզելու,
քայլերը կ՚առաջնորդէին զինքը այն արտը, ուրկէ վերջին անգամ տեսած ու Պոլիս ճամբած
էր իր երիտասարդ էրիկը: Հոն, կանգուն եւ առանձին, հեռուն տարածուող ընդարձակ ու
հարթ դաշտին վրայ պտըտցնելով իր հետախոյզ նայուածքը, Այրին դեռ կ՚սպասէր: 

ՄԱՅԹԵՐՈՒՆ ՎՐԱՅ 

Քանի մը օրերէ ի վեր Մոսկուա եմ եւ աւելի մօտէն կը հետեւիմ քաղաքի կեանքին։ Տեւական
տպաւորութիւնս այն է որ Մոսկուա էականապէս արեւելեան նկարագիր ունի։ Տեսակ մը
անսահմանելի նմանութիւն՝ բիւզանդական-արեւելեան ոստանի հետ։ Մարդոց դիմագիծը,
շարժուձեւը, հագուստ կապուստը կը շեշտեն այն զգացումը, բայց մանաւանդ հոտը. այն
տեսակ մը բուրմունքը, մուշկի, պղպեղի, կաշիի, թարչինի արտաբերումներու խառնուրդ,
որուն կու գայ կը միանայ երբեմն խորովածի տարտամ եւ ծխոտ շունչ մը։ 

Այլ սակայն Մոսկուա գեղեցիկ եւ յատկանշական քաղաք է իր յատուկ ոճով եւ մթնոլորտով։
Հնամենի պարիսպներ ժանիքաւոր եզրերով կը պարփակեն յաճախ շէնքերու եւ բնակարաններու
հիմնայարկերը։ Տեղ տեղ բիւզանդական հեռանկար մը, ոսկէզօծ գմբէթներ, սլացիկ
աշտարակներ, գունագեղ հանգոյցներով։ Մշուշապատ հեռաւորութեան մէջ ոսկիի ցոլքեր կը
վառին եւ կը մարին անընդհատ, հոծ ամպերու դանդաղ շարժումին ընդմէջէն արձակուող
ճառագայթներու շնորհիւ։ 

Մինակս կը քալեմ փողոցներու մէջ եւ կը փորձեմ գնումներ ընել։ Օտարական ըլլալը
յանցանք մը չէ այստեղ, ընդհակառակը, ամէն ոք կը ջանայ հասկնալ եւ հասկնալի դառնալ
սիրալիր համբերութեամբ։ Կը նշմարեմ նաեւ որ կենսամթերքները առատ են, բազմատեսակ եւ
գիները մօտաւորապէս համարժէք՝ մեզ ծանօթ գիներու։ Եթէ պանդոկը եւ պանդոկներու
ճաշարանները շատ թանկ են օտար ճամբորդներու համար, պէտք է մտածել որ Եւրոպայի
համապատասխան պանդոկները նոյնքան թանկ են եթէ ոչ աւելի։ 

Կեանքը եւ գործունէութիւնը կ՚եռան ամէն կողմ։ Կին թէ այր, ժիր շարժումներով
կ՚երթան, կու գան, անձնատուր իրենց զբաղումին։ Թրամուէյները անընդհատ կ՚անցնին հոծ
բազմութիւններով։ Մայթերուն վրայ ամէն րոպէ կը հանդիպինք զինուորներու, երկար
վերարկուով, մէջքերնին սեղմած. ասդինանդին կապուտաչուի եւ խարտեաշ երախաներ –
անապաստան երախաներ, որոնց հետ խառն եւ նոյն թշուառութեան մէջ եղբայրացած թխորակ
գլուխներ, մոնկոլեան դէմքերով։ 

Դուրսը, թէ սենեակիս մէջ առանձնացած, իմ տեւական եւ գլխաւոր զգացումս ապահովութեան
զգացումն է։ Հանգիստ եմ եւ ազատ։ Գաղափարներս եւ մտածումներս կը բանաձեւեմ, կամ կը
խօսիմ մարդոց հետ անկաշկանդ կերպով։ Չի կան այլ եւս այն հարկեցուցիչ պատճառները որ
մեզ կը ստիպէին որ եւ է մտածում արտայայտել այնպիսի ձեւով մը որ մարդոց
նախապաշարումներուն հետ շատ ուժգին բաղխում մը յառաջ չի բերեն։ Այդ վստահութեան եւ
ապահովութեան զգացումը խոր ուրախութիւն կը պատճառէ տեւական կերպով. մարդ ինքզինքը
կը զգայ ընտանի եւ բնականոն կեանքի մէջ։ 

Բնականոն բայց ոչ սովորական։ Առաջին պահէն իսկ կը զգամ տարբեր բան մը, տարբեր րիթմ
մը, տարբեր շունչ մը։ Որքա՛ն հեռու ենք եւրոպական քաղաքի մը կեանքէն։ Կը զգաս որ
մարդիկ իրար կապուած են ընդհանուրին եղող զգացումներով։ Այն ցրիւ, տարալոյծ – ամէն
մարդ ինքզինքին համար – ժողովուրդը որ կը տեսնենք մեծ քաղաքի մը մայթերուն վրայ,
այստեղ գոյութիւն չունի։ Մարդիկ մօտ են իրարու նոյնիսկ իրենց արտաքինով, հագուստ
կապուստով, վիճակի մերձաւորութիւններով։ Այդ մօտիկութիւնը կ՚արտայայտուի շատ մը
բաներով։ Իրարու կ՚օգնեն ինքնաբուխ կերպով, անծանօթներ իրար հետ կը խօսին ընկերական
պարզութեամբ։ Այն թեթեւսօլիկութիւնը, կոկոզավիզ գոռոզութիւնը, ամբարտաւանութիւնը որ
յատուկ է դաս մը մարդոց, իսպառ անհետացած է այստեղ։ Չէ կարելի անշուշտ երեւակայել
որ մեծ քաղաքի մը փողոցներէն անցնող բազմութիւնը միատարր է եւ ամէնքն ալ նոյն
համոզումները եւ գաղափարները ունին։ Բայց ինչ որ անուրանալի է, այն է որ ընդհանուր
բաները որ մարդիկ ունին աւելի են քան թէ այն մասնաւորները որոնք մարդիկ իրարմէ կը
հեռացնեն։ Պէտք է ենթադրել որ քաղաքացիական բուռն կռիւներու շրջանը վեր ի վայր
շրջած է ամէն բան եւ անոնց հետեւանք թշուառութիւնը, մահուան յարատեւ վտանգը
զգաստացուցած են ամենէն թեթեւամիտներն իսկ։ Մարդիկ մէկ կամ միւս ճամբով իրար գտած
են, համերաշխ են, դարձած են աւելի մարդկային, աւելի ընկերական։ 

Մասնաւոր ուշադրութիւնս կը հրաւիրեն կիները։ Յայտնի է իրենց դէմքի արտայայտութենէն,
քալուածքէն, արդուզարդէն որ անոնք իրաւատէր քաղաքացիներ են։ Ոչ մէկ աւելորդ պերճանք
եւ ոչ մէկ պչրող կեցուածք։ Ոչինչ այնքան ուղղակի կերպով չ՚ազդարարեր կնոջ
ազատագրումը, ստրուկ էգի անփառունակ վիճակէն, որքան իր արդուզարդի պարզութիւնը։
Դէմքերը մաքուր են եւ ընդհանրապէս առանց շպարի։ Կապոյտ, իմացական, պայծառ աչքեր
շեշտակի կը նային մարդոց։ Այս չի նշանակեր որ կանացի շնորհ եւ առ հասարակ
կանացիութիւն չկայ։ Անշուշտ թէ կայ. նոյն իսկ երբեմն կը յայտնուին լաւ հագուած
կիներ։ Բայց այդ էլէկանսը աւելի սբորդական է քան թէ կիսաշխարհիկ։ Նկատեցի նաեւ որ
կիները մեծ մասամբ պահած են իրենց մազերը եւ անոնք որ կտրած են, բնաւ չունին ջուրէն
նոր դուրս ելած ջրագայլի գլուխներ, որովհետեւ որոշ չափով մազերը երկար կտրուած են
եւ սանտրով մը բռնուած գլխուն ետեւը։ 

Փողոցին մեծ զարդերն են գունագեղ եւ արդիսդիք աֆիշները եւ հանրային պարտէզները։
Աֆիշները գեղարուեստական գործերու արժէքը ունին։ Մեծ կտաւներու վրայ կը բանան
տեսարան մը, ինչպէս թատրոնի խորանկար։ Կան նաեւ ցուցապատկերներ. նկարւած
տախտակներու յաջորդական զեղումներով։ 

Ամէն կողմ կը տարածուին, ի միջի այլոց «Նամուս» սինէմայի ծանուցումները։ 

Հասարակաց պարտէզները որ բազմապատկուած են յեղափոխութենէն ի վեր շատ հետաքրքրական
երեւոյթ մը կը պարզեն։ Կայ ընդհանրապէս կեդրոնական ածու մը որ բրգաձեւ կը բարձրանայ
եւ որուն կողերը երեսներ կը կազմեն։ Արդիստ պարտիզպաններ այդ երեսներուն վրայ,
զանազան երանգի գաճաճ բոյսերու շնորհիւ կազմած են յիշատակարան պատկերներ։ Թատրոնի
հրապարակի պարտէզին մէջ հիացումով կը դիտեմ Ճէրճինսքիի կենդանագիր պատկերը կատարեալ
նմանութեամբ եւ մեծ սեռի արուեստով շինուած։ Գոյնի տեղ բոյսեր որ մոզաիքի պէս
տնկուած են հողի մէջ։ Պատկերը կազմող տարրերը կենդանի են, կ՚ապրին, կը շնչեն եւ այդ
մեծապէս զգալի է։ Տպաւորութիւնը անօրինակ է։ 

Այս զարմանալի պատկերին առաջ ժողովուրդը անտարբեր չէ ինչպէս պիտի ըլլար միւզէի
պատկերի մը առաջ։ Անիկա կենդանի գեղեցկութեան տարր մըն է իր ամենօրեայ ճամբուն վրայ
եւ անիկա իրեն մատչելի է արտակարգ անմիջականութեամբ։ 

Ամէն տեղ պտղավաճառներ իրենց լաւ յարդարուած կողովներով հաճելի եւ գունագեղ նօթ մը
կ՚աւելցնեն փողոցի տեսարաններուն։ 

Ախորժելի է քալել ու դիտել ու լսել նաեւ ռուս լեզուի րիթմիկ եւ արտայայտիչ
հնչականութիւնը։ 

Քաղաքը վերաշինութեան թափի մէջ է եւ ամէն կողմ նորոգութիւն ու շինարարութիւն կը
տեսնուի։ Կը բարձրանան բազմայարկ տուներ որոնք պիտի դառնան ուսանողական կամ
բանւորական հանրակացարաններ կամ բնակարաններ։ 

Ասոնք կառուցուած են ճարտարապետական նոր ոճով եւ քաղաքը տեղ տեղ կ՚ստանայ
մասնայատուկ կերպարանք մը։ Նոր քաղաքը, հսկայական գաղափարի մը ճարտարապետական
մարմնացումը, հետզհետէ տեղ կը գրաւէ հին քաղաքին վրայ։ Երկու իրար դէմ բարձրացող
նորաշէն հաստատութիւններու հեռանկարին մէջ, հորիզոնին վրայ քիչ մը կանաչ, քիչ մը
ոսկի, քիչ մը մանիշակագոյն կը հալին լուսեղէն մշուշի մէջ։ Եւ որոշապէս մարդ կը զգայ
որ Մոսկովեան նոր հոգին կը բարձրանայ առաջին բլանի վրայ։ 

ԵՐԵՒԱՆԸ ՁԻՒՆԻ ՏԱԿ 

Դանդաղ եւ հանդարտ ձիւնը կ՚իջնայ քաղաքին վրայ։ Երեկոյեան դէմ բաթիլները կը
մանրանան եւ աւելի խիտ ու աւելի արագ, կը տեղան անդադար. փողոցին մէջ մարդոց
գլխանոցները եւ ուսերը կը ճերմակնան եւ վեր բարձրացած օձիքներու ու մինչեւ
ականջներն իջած բաբախներու մէջէն կարմրած դէմքեր իրարու կը ժպտին կարկամած
շրթներով։ 

Անդադար ձիւնը կը տեղայ, հետզհետէ աւելի արագ։ Թէյարաններու, ակումբներու,
հիմնարկներու պատուհաններէն դուրս եկող լոյսերը կը ճեղքեն թեթեւ օդը եւ դեղնորակ
մշուշ մը կը կազմեն։ Աբովեան փողոցի ելեկտրական լոյսերը ամպամած աստղերու պէս կը
խեղդուին ճերմակ եւ շարժուն միջոցին մէջ։ Այսու ամենայնիւ փողոցները լիքն են եւ
երիտասարդներու շարաններ կը դիմեն իրենց սովորական զբաղումներուն։ 

Առաւօտուն կանուխ տեսարանը անօրինակ է։ Արեւելեան քաղաքը իր տափակ տանիքներով
ծածկուած է ձիւնի տակ։ Ծալ, ծալ սպիտակութիւնը կը փռուի փողոցներուն մէջ։ Կառքերը
անհետացեր են եւ բալխիրներ՝ լիքը աղջիկներով եւ պատանիներով կը սահին ձիւնի
թանձրութիւններու վրայ իրենց բոժոժներուն զուարթ հնչիւնը ցանելով իրենց հետքին։
Խումբ մը երախաներ ձիւնէ գնդակ կը խաղան։ Նալբանդեան փողոցի վրայ, եզան սայլեր,
բեռնաւորւած իրեղէններով շարք են բռներ։ Քաղաքէն դուրս ձիւնը բարձրացեր է մինչեւ
մէկ մէթր... ցուրտ, փուք եւ բորան... գայլի պատմութիւններ... 

Հրաշքը այն է որ ահա այս ձիւնապատ եւ ցուրտ քաղաքին վրայ արեւը կ՚երեւայ եւ կը
շողշողայ պայծառութեամբ եւ համատարած սպիտակութիւնը կը փոխուի անօրինակ եւ շքեղ
պերճանքի մը։ Ամէն ինչ կը պսպղայ, կը փալփլի, կ՚արտացոլայ։ Մարդուս աչքերը կը
շլանան, չեն դիմանար լոյսի այդ գերագրգռութեան։ Կարծես երկրի վրայ չենք այլ առկախ՝
եթերային բարձրութեան մը մէջ։ Ոչ թէ կը քալենք, այլ կը սահինք, աւելի ճիշդ կը
ծածանինք անկայուն քայլերով։ 

Հորիզոնին վրայ Արարատը, աւելի խիտ ճերմակ, կը քօղարկուի սպիտակ մէգի մը մէջ եւ ահա
լոյսի ճաճանչ մը կը սլանայ իր կողքէն սլաքի մը նման։ 

Կապոյտ երկնակամարը հետզհետէ կը տժգունի, կարծես կը ցածնայ. արեւը կ՚անհետի յանկարծ
եւ ձիւնը կ՚սկսի կրկին տեղալ հանդարտ ընթացքով, ինչպէս եթէ այլեւս երբէք չի պիտի
դադարէր իջնալէ։ 

Գիշերին մէջ բալխիրի մը բոժոժներու զուարթ նօթերը եւ խումբ խումբ երիտասարդներու
հնչեղ ուրախութիւնը։ 

Հեռուն քայլերգի նման առոյգ երգ մը որ հետզհետէ կը մարի։ 

Ձիւնը դադրեցաւ բայց ի փոխարէն ճերմակ եւ սառած քաղաքին մէջ ցուրտը իջաւ զէրօէն վար
մինչեւ 23։ 

Կայարանն եմ բարեկամի մը մեկման առթիւ։ Օդը գրեթէ անշնչելի է։ Մարդիկ կը հասնին
պեխերը ճերմկած սառէ քիստերով։ Քարափին վրայ ի զուր ոտքերս կը զարնեմ ընդարմացման
դէմ պայքարելու համար։ Վերադարձ՝ ձիւնով ծածկուած դաշտերու մէջէն։ Ամէն կողմ
շլացուցիչ սպիտակութիւն։ Վազուն ջուրի մը մակերեսէն շոգին կը բարձրանայ, պահ մը կը
ծփայ եւ կ՚անշարժանայ սառուցիկ մթնոլորտին մէջ։ Փշախոտեր այլազան բիւրեղացումներով
զարդարուած՝ կը ցցուին ճերմակ եւ քարացած դաշտերուն մէջ։ Կառքին ձիերը կը մխան
հետզհետէ թանձրացող գիշերին մէջ որուն մթութիւնը կ՚աղօտի եւ կը տժգունի երկրիս
սպիտակութենէն։ Երկու սեւ շուներ կը տապլտկին եւ կը խաղան իրար հետ. հետզհետէ կը
մօտենան. ձիերը կը վրնջեն, կառապանը կը հայհոյէ մտրակելով։ Արդեօք գայլե՞ր են...
կ՚ուզեմ հարցնել բայց կը նախընտրեմ չի գիտնալ։ 

Ահա կը մօտենանք քաղաքին։ Բոլոր ջրդոնները սառած ջուրի խուրձ մը ունին իրենց
բերանները։ Լոյսերը վառուած են եւ քաղաքը իր սովորական եռանդուն կեանքը կ՚ապրի
անսովոր ձմեռին եւ ցուրտին տակ։ Զինուորական քայլերգ եւ ահա կարմիր բանակայիններու
երթը։ Կառապանը ետեւ կը դառնայ եւ ուրախ ձայնով կ՚ըսէ. 

– «Կարմիր Բանակի տարեդարձն է»։ 

Գարուն էր։ Փոքրիկ գիւղին միակ փողոցը կառագնաց խճուղին էր։ Փրովանսի անուշ արեւը
մասնաւոր հոգածութեամբ մը տեղաւորուեր էր գիւղին ու արտերուն վրայ։ Հեռուէն եկող
ելեկտրական սղոցի մը զիլ ճռինչը՝ որ ատաղձագործի մը ներկայութիւնը կը մատնէր,
արեւոտ օդին մէջ զուարթ յանկերգի մը պէս կ՚երկարէր։ 

Երբ դրան մը առջեւ փայտի տաշեղներու դէզ մը տեսայ, կեցուցի կառքս, արհեստս յիշեցնող
պայուսակը ձեռքիս՝ արհեստանոց մտայ։ 

Մարդը տախտակին վրայ ծռած՝ լարուած ուշադրութեամբ կը հետեւէր գործողութեան։ Այսինքն
ետ չդարձաւ երբ դուռը գոցեցի աղմուկ հանելով։ Սպասեց, որ գործողութիւնը լրանայ։ Այն
ատեն միայն դանդաղ շարժումով մը ետ դարձաւ մարմնին կիսովը, գլուխը թեթեւ մը ծռած։
Նայուածքին մէջ հարցում կար, զոր ոչ մէկ աճապարանք ունէր արտայայտելու։ Մօտեցայ
իրեն եւ ներկայացայ։ 

— Ո՛չ, ըսաւ, բանի մը պէտք չունիմ։ 

Ձայնը նոյնպէս դանդաղ էր, ինչպէս իր շարժումները, բայց հաստատակամ։ Մէկ խօսքով
թումբ կանգնեցուց ընելիք առաջարկներուս վրայ։ Եւ սակայն, անպայման կ՚ուզէի բան մը
ծախել, յանձնարարութիւն մը ընդունիլ իրմէ։ 

Ակնարկով մը արհեստանոցին ամբողջ միջոցը քննեցի։ Ամէն կողմ տախտակ կար որուն
գործածութիւնը կարելի չէր գուշակել եւ ծախած ապրանքներէս առաջարկներ բերել։ Բայց
անկիւն մը դագաղ մը տեսայ։ 

— Կը տեսնեմ որ, ըսի, դագաղ ալ կը շինէք։ Ես ունիմ նաեւ շատ աղուոր եւ աժան դագաղի
կոթեր, խաչեր…։ 

Ատաղձագործը հեգնական քրքիչ մը ունեցաւ։ 

— Այս գիւղին մէջ մարդ չի մեռնիր, ըսաւ, խորհրդաւոր տեսք մը առնելով եւ աչքերը վրաս
բարձրացուցած։ 

— Է՛հ, այս դագաղը լիւքսի համար չէք շինած։ 

— Ատիկա ուրիշ պատմութիւն է… ապուշութի՜ւն, ապուշութի՜ւն։ Յիսուն տարի է, որ
արհեստին մէջն եմ, ասիկա առաջին դագաղն է, որ շիներ եմ եւ այն ալ, ինչպէս կը
տեսնէք, փոշիին մէջ թաղուած մնացեր է։ Հողի՛ն մէջ ըլլալու տեղ…։ 

— Ի՞նչպէս, ըսի, խելքիս չի հասնիր, դագաղը ապսպրեցին, դուք շինեցիք եւ չառի՞ն։
Հարկաւ մեռելը առանց դագաղի չթաղեցին…։ 

— Ի՞նչ մեռել, սիրելիս, հոս մեռնող չկայ։ Բայց սա մեր անիծեալ ծերունի Մառմոյին
խելքին փչեր է, ուզեր է մեռնիլ, կ՚երեւի շիփ շիտակ երկննալու համար իր սիրական
հողերուն մէջ, քիչ մըն ալ որովհետեւ եօթանասուն տարի է մէջքին վրայ երկուքի
ծալլուած ապրելէն ձանձրացեր է։ Առտուն անկողին մտեր է, կէսօրէն ետքը բժիշկը
հոգեւարքը յայտարարեր է։ Մէկը վազեր քահանան բերեր է, որ անմիջապէս հաղորդութիւն է
տուեր, որ ութսուննոց գայլը չըլլայ թէ դժոխք երթայ, միւսը վազեր եկեր է հոս՝
«Վարպե՛տ, կ՚աղաչեմ, դագաղ մը, ծերունի Մառմոն անցնելու վրայ է, քահանան եկաւ,
թաղումը վաղը առաւօտ պիտի ըլլայ»։ 

«Ես դագաղ չեմ շիներ, պոռացի, ես մեռելներու համար չեմ աշխատիր, ինծի դագաղ շինել
մի՛ տաք, ես տուն շինել կ՚ուզեմ, տո՛ւն, ապրողներուն համար։ Չեղաւ։ Աղաչեց.
«Վարպետ, վաղը պէտք է թաղենք, հիմա գործերու եղանակն է կորսնցնելիք ժամանակ
չունինք, հողը մեզի չսպասեր, մենք հողին գերին ենք»։ Ըսի, քաղաք գացէք, քաղաքէն
առէք։ Չեղաւ, շարունակ կը կրկնէր. «Հողը մեզի չըսպասեր»։ Անպիտանը չէր ուզեր ըսել,
որ քաղաքը աւելի սուղ է։ Ինչ որ է, ամբողջ գիշերը աշխատելով շինեցի դագաղը։ Մէյ մըն
ալ առտուն կանուխ եկաւ տղան։ «Վարպետ, շինեցի՞ր դագաղը», եւ ա՜հ, ըսաւ, սեղանին
վրայ պատրաստ դագաղը տեսնելով, ալ պէտք չունինք, աւելցուց ցած ձայնով, ծերունին
մեզի խաղ խաղաց»։ 

— Ի՞նչպէս թէ խաղ խաղաց…։ 

Տղան ձեռքէս բռնելով սա ետեւի դրան առջեւ տարաւ, բացաւ, եւ ցուցամատը երկարած
հեռուն, ցոյց տուաւ ծերունին, որ առտուն մութն ու լուսին ոտքի ելած իր հողը կը
մշակէր։ 

— Է՜հ, ըսի, հիմա պիտի սպասէք, որ ուրիշ մը մեռնի, ձեր դագաղը ծախելու համար։ 

— Դուք չէք հասկնար, պատասխանեց ատաղձագործը զայրացած, կամ չէք ուզեր հասկնալ, երբ
կ՚ըսեմ թէ հոս մարդ չի մեռնիր։ 

— Ինչպէ՞ս թէ մարդ չի մեռնիր։ 

— Մեր գիւղին մարդիկը քաղաք կ՚երթան, քաղաքը կը մեռնին, ըսաւ, քաղաքը։ Չէ՞ք տեսներ,
գիւղը պարպուած է։ 

Ալ հասկցած էի, որ այս ատաղձագործին հետ ընելիք չունէի։ 

Դուրս ելլելէս առաջ ակամայ ակնարկս ինկաւ շինուած դագաղին վրայ, որ տխուր էր, ցուրտ
էր։ Մարմնիս երկայնքէն սարսուռ մը անցաւ։ 

Դագաղ մը, երբ մէջը մեռել չկայ, աւելի տխուր է, աւելի պաղ…։ 

Երբ դրան զանգը հնչեց՝ հազիւ ժամը երկուքը կար, կէսօրէ վերջ։ Տիկին Վարդանեան
դժկամացեկաւ։ «Ո՞վ կարող է լինել էս ժամին... »։ Կիրակի էր եւ կարեւոր
ընդունելութեան մը օրը, - Տիկին Վարդանեանի եօթանասուներորդ տարեդարձը։
Հրաւիրեալներէն հազիւ մէկ երկուքը գիտէին այդ հանգամանքը։ Դեռ բաւական բաներ մը
ունէին պատրաստելիք եւ երեքէն առաջ մարդու չէին սպասեր։ «Բրնձէ փիլաւին» մանաւանդ
հարկ էր հսկել. գործ որ չէր սիրեր վստահիլ «իր որդուն»։ Հայկ դուռը բացաւ։ Ապշանքը
հազիւ կրցաւ զսպել։ Միջանցքէն պոռաց մօրը. 

- Չե՛ս կարող երեւակայել թէ ո՛վ է... 

Մայրը, փայտէ մեծ դգալը ձեռքին, տհաճութիւնը դէմքին, մրթմրթալէն, ծիծաղաշարժօրէն
ցասկոտ, երեւցաւ խոհանոցի բերնին. «Դէ մի վառի՛ր, է՛...»։ Նոյնքան եւ աւելի մեծ
ապշութեամբ մըն ալ ինք համակուեցաւ։ Լոյսին տակ ճանչցաւ որ այցելուն Արփիկ
Գափլանեանն է։ Մէկ քանի երկվայրկեանի մէջ խել մը բաներ մտքէն անցան եւ իր առաջին
հակազդեցութիւնը եղաւ գայթակղած, խորունկ բարկութիւնը։ 

Մտաբերեց Հրանտէն բաժնուելու անոր առաջին օրերը։ Իր խոր վիշտը եւ մեծ
փութկոտութիւնը՝ դժբախտութիւնը դարմանելու։ Այս աղջկան, իր քոյրերուն անորակելի
ընթացքը որով իր բոլոր զգաստութեան յորդորները, անասնական նախնականութեամբ, իրենց
հանդէպ թշնամութեան վերագրուեցան եւ դարձան շանթաժի առարկաներ։ Վերյիշեց անոնց
գոռոզութեան կատաղութիւնը եւ իր հանդէպ ալ ձգած նախատինքի յորձանքը։ Երեք տարի է
ահա ոստիկանատունէ ոստիկանատուն, ատեանէ ատեան կը թափառին։ Գաղութին մէջ իրենց
մակդիրը «քոմիսարիաի քոյրեր» դրեր են։ Շանթաժէ-շանթաժ, կորսուած արարածներու յատուկ
կուրութեամբ, դրամ քաշելու համար, իրենց ամբողջ էութիւնը կպցուցած երկու բառի՝
փանսիոն ալիմանթեռ... Ահա արդի ընկերութեան մէջ, կնոջ վերին իտէալը, - փանսիոն
ալիմանթէռ... 

Իրենց խարդախ կեանքին քողազերծուած մոլութիւնները կրկին ծածկելու համար, Հրանտին ու
իր ընտանիքին հանդէպ երեք տարիէ ի վեր, արձակած զրպարտութեանց սեւ ալիքները։
Օսմանեան կայսրութեան նախկին մաժնսթրաին խորհուրդովը, պառաւ աղջիկներու մռայլ
տեսչուհի, զառամած մարդոց հաճոյքի հայթայթիչ՝ «Տիկին Քիրպիի» ընկերացած, տունէ
տուն, երեք տարի, արիւնոտ ռոպ մը ցուցադրութեան հաներ են։ Շանթաժի ու ցածութեան
բոլոր հնարքները սպառելէ վերջ, իր ոտքը գացած ու տուն հրաւիրող ամուսնին իբր
պատասխան՝ ծաղրանք, նախատինք հրամցնելէ վերջ, երեք տարի՝ դատարանէ դատարան։ Եւ,
խելքի գալ, դարձեա՜լ գայթակղութեան ձեւին տակ, այժմ միայն, կղերականներու, ասոր
անոր ոտքը իյնալով։ «Ես ամուսնիս հանդէպ ո եւ է մեղադրանք չունիմ... կ՚ուզեմ տուն
երթալ...»։ Այս բոլորը մտաբերեց մէկ քանի տասնեակ երկվայրկեանի մէջ եւ իր առաջին
հակազդեցութիւնը եղաւ՝ թքնել այս ոճրածին քիւլօով կարճահասակ հրէշի երեսին ու
վայրկենական վռնտել իր յարկէն։ Եւ սակայն բարդ ու ծաւալուն հետաքրքրութիւնը որ
մարդու կիրքերուն փոքրագոյնը չէ՝ եղաւ իր երկրորդ եւ յաղթական հակազդեցութիւնը։
Ուստի, «հը-ը-ը՛» մը ըրաւ, իմաստներով ծանրաբեռն որ դուրս գալով հրաբորբոք դէմքի
քարքարուտէն, աչքերու կրակէն, ինքնին, ամբողջ սեւ զաւեշտ մըն էր։ 

Արփիկ՝ կափ կարմիր, իր «խոնարհ քրիստոնեայի» այն արտայայտութիւնը ունէր որ
դիմացինին պաշտպանութիւնը կը հրաւիրէր եւ որ յիշեցուց այս տեսքէն իր չարաչար
խաբուիլը, իր՝ եօթանասուննոց կնոջ խաբուիլը։ Համակուած մեծ զզուանքով մը, իր զաւկին
փորձարկութենէ՛ն ալ եկած ճմռթկումովը, հիմա գիտէր թէ այդ «անմեղութեան» ետեւ
պահուած չարագործ էակ մը կը խլրտար։ 

- Էդ ո՞նց է որ դու մեզ յիշել ես, ըսաւ, անագորո՛ւյն։ 

- Միշտ ալ յիշած եմ, բայց... պատասխանեց մեղմութեամբ, աչքերը երկչոտօրէն, խարտեաշ,
երկար թարթիչներուն տակէն բարձրացնելով եւ ցուցադրելով թէ՛ պաղատանք մը թէ՛
բարոյական իսկական թշուառութիւն մը։ Միւսը յիշեց թէ ի՞նչ աստիճանի սիրած էր
ժամանակին այդ թարթիչներուն արտայայտութիւնը, «նրա մատոննաի դէմքը»...
Ծայրայեղութեանց հակամէտ էր խառնուածքին, ակնթարթ մը թուեցաւ, որ ան ո՛չ բոլորովին
«հրէշ» մըն է ո՛չ ալ բոլորովին նախկին մատոննան... 

- Ախր ի՛նչ բայց, հը՛... 

- Չէ՞ինք համարձակեր... 

- Չէիք համարձակե՜եր... վրայ բերաւ, դիմագծային խօլ կծկումներով եւ երկար կոթով
դգալը, անզգայաբար, սպառնագին շարժելով - Տիկին Քիրպիներին, Թօփուզեանների,
եպիսկոպոսների ետեւից վազելու համարձակութիւն ունէք, երեք տարուց ի վեր,
քոմիսարեաները, դատարանները մտնել ելլելու, փաստաբանների, շիլ գործակատարների հետ
սիլի-պիլի անելու համարձակութիւն կը գտնէք, իսկ ինձ մօտ գալու՝ չէք համարձակուի...
Գժուե՛լ են, գժուե՛լ, աւելցուց, զաւկին ուղղուած, ղորթ եմ ասում, այժմու աղջկերքը
գժուել են... 

Դիւրագրգիռ նկարագիր, մաղձի տոպրակը մասամբ պարպելէ վերջ, մանաւանդ իր պէթ
նուառներուն դէմ, իր մէջ տիրապետեց արթիսթներին պաշտպանողը։ Եւ տեսաւ որ դեռատի
կինը, պատն ի վեր, «խեղճացել է, կուջ է եկել...»։ Եւ ո եւ է երիտասարդ աղջիկ՝ կամ
արթիսթ է՛ր արդէն, կամ արթիսթի թեկնածո՛ւ։ Պայմանով որ իր հեղինակութեան
նուիրականացումէն անցնէր նախ։ Վասնզի ուժեղ էր իր մէջ տեսակ մը տեսչուհիի,
վերակացուի, մայրիկի, պատշտպանողի խառնուրդ բռնակալ կինը։ 

- Դէ՛ ինչ ենք մնացել քորիդորում, հէ՛, վրայ բերաւ Հայկ։ 

- Փլաւը՛, փլաւը... յանկարծ «պղաւեց» մայրը, գունտուկլոր, անդիմադրելի
ծիծաղաշարժութեամբ, խոյացաւ դէպի խոհանոց, փայտէ դգալովը միւս երկուքին աչքունքը
վտանգի տակ դնելով... 

- Հը՛, դէ ասա՜, ասա տեսնեմ ի՛նչ ես ուզում... «Փլաւին» սոքը քչիկ մը առեր էր,
աւելի կարմրցնելով սակայն քան թէ սեւցնելով։ 

Միւսը իբր պատասխան, նախ, «Կրնա՞մ օգնել ձեզ...»։ Միտքը սակայն սեւեռած մէկ կէտի՝
ի՞նչպէս, ո՞ր կողմէն բռնէ այս կինը։ Ասիկա միւսներէն զգալաբար աւելի դժուար
կ՚երեւայ։ Ի՜նչ մեծ թիւով, ինչպիսի՜ վարպետութեամբ ճարած էին կիներ, մարդիկ, եւ
իրենց բացարձակապէս գործիք դարձուցած։ Մոլեռանդօրէ՜ն։ Անշուշտ ան ալ ունի իր
«կակուղ կողմերը»։ Բայց միեւնոյնները չեն թուիր ըլլալ։ Ասոր զսպանակին գործածութեան
մէջ ինք անվարժ է, ձախաւեր։ Միւսներունը՝ շահն էր, շահին մէկ երանգը, էնթէրէն... Եւ
կամ գութը։ Խեղճ, «անպաշտպան որբեր» էին զոր պէտք էր պաշտպանել տալ... Աս մէկը, աս
մէկը... նոյնը չէ։ Աս մէկը գործիք դարձող պտուղ չէ։ Եւ սակայն, եթէ ուզէր, ամէնէն
ազդեցիկը՝ իր գործերը կարգադրելու համար։ 

- Հրանտը դեռ կը սիրէ՞ ինծի՜ի... ողբագին ձայնով մը դուրս տուաւ, վերջապէս։ 

Միւսէն չխուսափեցաւ ե՛ւ շեշտին քոմէտին ե՛ւ հարցումին թագուն իմաստը։ Ան կը
նշանակէր այս ցուրտ սրտին համար, «Հրանտը նորէն նոյն աւանա՞կն է, կամ, կարելի՞ է որ
նախկին աւանակին վերածենք դարձեալ»։ Վերյիշելով նաեւ «իր որդուն» Մարինա
Կէօլճիւքիէֆը, դեռ այնքան Մարինաներ ու անոնց տեսակ-տեսակ խախկութիւնները՝ իր
ցասումն ու գայթակղութիւնը տեղի տուին անհուն ապշանքի մը, - Ախր, ի՛նչ, ի՛նչ են
հետապնդում է՜... ի՞նչ են ուզում կեանքից, իրանցից ու ի՛նչ են անում կեանքի բոլոր
սրբութիւնները... 

Երբ եւ իցէ իր հարցումը այսքան խստօրէն իրեն չէր զգացուցած սեւ առեղծուածը
մոլորութեան մէջ տապլտկող ընկերութեան, վասնզի երբ եւ իցէ այս արարածն ու իր
նմանները, յանկարծ, խոշորացոյցի տակ չէին ինկած, որուն մէջէն տեսաւ կեանքը՝ խլրտուն
կոյր անմտութեամբ, աւերիչ մոլութիւններով։ 

Այս այն րոպէն եղաւ ուր ակնթարթ մը չափեց յիմարութիւնը ու կեանքին մէջ անոր գործած
աւերին մեծութիւնը։ Մտածեց որ մարդոց փորձութիւններն ալ, վերջ ի վերջոյ
կ՚ենթարկուին հիւանդութեանց դիմաշրջումին։ Ո՞ւր է, կը հարցնէր իւրովին, ապաքինման
ասոնց փրկարար շրջանը... Անմիջապէս վերջ, թատերական գործի մը հոլովոյթը աւելի ցցուն
կերպով պատկերազարդեց կացութիւնը։ 

Հիւանդութեան ինչպէս թատերգութեան մը ամբողջական արտայայտութիւնը կրնայ բաւականանալ
երեք կամ չորս վարագոյրով։ Խախտուած մարմինը այս փուլերէն արագութեամբ կ՚անցնի եւ
immunise արիւնով մը կը դիմէ հաստատաքայլ դէպի իր նախկին առողջ վիճակը, դէպի դեռ
աւելի՝ ամրացած բնականոնը։ Նոյնիսկ բազմապիսի փտութիւններով նկարագրի պտուղը,
ջախջախիչ մեծամասնութեամբ, աշնան որդերու աւերիչ աշխատանքէն, կ՚ապահովէ
քաղցըրութիւն մը որով կ՚ընծայաբերուի ճաշակումին, կ՚արդարացնէ գոյութեան իրաւունքը
որդերուն, կը հանդարտեցնէ մտքին ընդվզումը՝ եղծանումի գոյութեան դէմ, եղծանումի
անըմբռնելիութեան դէմ։ 

Ինչ աստիճանի խորը ըլլալու էր ախտը որ երրորդ վարագոյրը կը բացուէր հոգեկան
անկումներու այնպիսի ցուցադրութեան մը վրայ որ չէր մտներ ո՛չ թէ թատերական գործի մը
շրջափակէն ներս, այլ նոյն իսկ, իր մոլեգնավատութեամբը, կը մերժուէր, առարկայական
ժամանակագրութեան մը հետապնդումներէն։ Եւ սակայն, չէր դադրեր ընկերային
ախտահոգեբանական երեւոյթ մը ըլլալէ։ Եւ իր անհաւատալի թիւովը, համաճարակային
նկարագրովը, կամայ ակամայ կը հանդիսանար որպէս ժամանակաշրջանը բնորոշ, նկարագրի
հիւանդութեան ախտանիշերը։ Փաստեր որ կը խմորեն այն կեանքը ուր կը տիրապետէ,
միահեծան, նորին վեհափառութիւն Յիմարութիւնը՝ աւերիչ ու արիւնարբու... Այդ
ցասմնալից գայթակղութեամբ էր որ ձեռքին դգալը սեղանին զարկաւ ու. 

- Ո՜չ, նա քեզ էլ ո՛չ սիրում է ո՜չ էլ ուզում է անունդ լսել... յայտարարեց աւելի
հեղինակութեամբ քան խնդրոյ առարկայ անձը ինք պիտի ընէր. - Երբ նա ոտդ եկաւ քեզ տուն
տանելու՝ ի՞նչ էիր անում էն ժամանակ։ 

Մտաբերեց անոնց գոռոզութեան ահագնութիւնը որուն մէջ կը թաւալէին եւ որ նոյն կերպով,
միայն ախտաբանականով հնարաւոր էր բացատրել։ 

- Տիկին Քիրպին ըսաւ... եթէ երթաս... փլէնթտ ետ առնել պիտի տայ եւ քեզի դարձեալ
դուրս ընէ, ողբաց, զոհի կերպարանքով, մանկապարտէզի ոտանաւոր արտասանող մանուկի
անճարակութեամբ։ 

- Չեն էլ ամաչում... «Տիկին Քիրպին ըսաւ»... Հապա երբ քո փլէնթը... թի՛ւ, էս կեղտոտ
բառերը, ահա էս սերունդի յատկանիշը... հապա երբ փլէնթդ տալու եւ ետ ալ չառնելու
անպարտուութիւնը կրեցիր... դատարանները ինկար, երբ, քո ամուսնուն դատապարտել տուիր
նա, նոյն օրը, նո՛յն ժամին, դատարանէն դուրս ելլելուց Փալէ տը Ժիւսթիսից, մինչեւ
Փալէ Ռուեալ, Էլի չաշխատեցա՛՞ւ քեզ համոզել որ տուն գաս, պատասխանի՛ր, հը՞, պոռաց,
սարսափելի դէմքով, պատաստանի՛ր, այո՛ թէ ոչ, «քրիստոնեայ Հայուհի»... 

- Այո՛, խոստովանեցաւ, անզգամ, բութ աչքերով։ 

- Իսկ դու՜ ինչ պատասխանեցիր, հը՜, դու՛ ինչ ասացիր... 

- Ես... ես կը վախնայի... Ուրիշներ աչքս վախցուցին... Այդ քու բոլոր ըրածներդ յետոյ
պիտի յիշէ եւ անկարելի է որ ո եւ է մարդ կարողանայ ներել... Ես ալ ճիշդ է, ըսի որ
եթէ ունեցած հարըստութիւնը վրաս ընէ՝ կ՚ընդունիմ առաջարկը՝ տուն երթալու... - Եւ
դու էլ փոխարէն թուղթ էիր ստորագրելու որ պարկեշտ կին պիտի լինես... ամբողջացուց
աննկարագրելի ծամածռութեամբ մը... 

Ահա, տարիներէ ի վեր, կը մտածէր իւրովին, այսպիսի տրտմէ մը վերջ, ցաւագար արարածի
խելապատիկին մէջ ուրիշ շարժում տեղի չէր ունեցած։ Ի՜նչ ալ վախեցողի աչքեր ունէր եւ
ունէին՝ իր քոյրերն ալ որ, միասնաբար, կատղած furieներու նման, տղամարդոց վրայ
գիտէին յարձակիլ, դուռ պատուհան կոտրել... Եւ եթէ հարստութիւնը իր անունին ըլլայ՝
վախը երկվայրկենական կը փարատի... Եւ այս առաջարկն ալ այն արարածներուն կողմէ որ
իրենց հեռացման առաջին օրերուն սպառնացած էին, տուն տեղ աճուրդի հանել տալ եւ
Հրանտին ալ՝ բա՜նտ... Այսքան խորամանկ արարածներու կողմէ այսքան անմտութիւն՝ գլխու
պըտոյտ կու տար պառաւ կնոջը։ 

Ան կէտ առ կէտ վերյիշեց ի՛ր գլխուն եկածներն ալ, ի՛ր ալ հարսին կոյր ու սպաննիչ,
անձուկ ու անձկացնող նիւթամոլութիւնը՝ որոնցմէ «կարող էր գժտել»։ Լեռնային
աւազակախումբի մը նման, ինչպէս աս իր քոյրերուն հետ, ան ալ մօրը հետ, մտած էր իրենց
տունը, քանդած հիմնայատակ, ոսկեղէն ու ինչք գողցած, մուր ու կեղտ ձգած, հեռացած...
«Ախր սա ի՜նչ նպատակ է, հը՜, սա ի՞նչ նպատակ կարող է լինել կեանքի մէջ...», կը
հարցնէր իւրովին, ուղեղային կշռոյթը վտանգող գայթակղութեամբ։ 

- Եւ այժմ որ ալ բոլորովին դիմակդ վար է ինկել, նրա մօրը, եղբօրը հասցէին զզուելի
զրպարտութիւններ տարաձայնելէ վերջ, ուզում ես որ քեզ էլի՞ ընդունի։ «Հրանտը ինծի կը
սիրէ՜է...» ըրաւ, միւսին կերպը ընդօրինակելով, խորունկ ցաւի մը մէջ որ միեւնոյն
ատեն չէր դադրեր ծիծաղաշարժ ըլլալէ... 

- Մե՛նք գէշ բան չենք ըսած. ուրիշները կ՚ըսեն... Ան ալ մեզի՜ համար ըսած է։ 

Դուք միայն անիկա կը պաշտպանէք։ Եւ մի խորհիք որ ձեզի... այնքան ալ բարեկամ է։
Ինչե՜ր կ՚ըսէր մեզի ձեր վրայ... 

- Ի՜նչ կարող է ասել, մի՛ բան էլ չէ ասած։ 

- Հա՜, մի բան էլ չէ ասած... այդպէս խորհեցէք... վայ այն կնկան որ Տիկին
Վարդանեանին թշնամին դառնայ, այնպիսի էնթրիկներ կրնայ ընել. մէկ օրէն միւսը՝ այնպէս
կրնայ սեւցնել որ լեզուդ բերանդ կը չորնայ... Մենք ձեզի չէինք ճանչնար. անիկա
կ՚ըսէր... Մենք... Մէկու մը որ հակառակ իյնայ՝ կատարեալ վհուկ մըն է, վտանգաւոր
կնիկ մըն է... Մե՜նք, մեր կրթութիւնը, մենք ուրիշի մասին... 

Տիկին Վարդանեան այս վերջերս քիչ մը նեղացած էր Հրանտէն։ Կը խորհէր որ ան ինքզինք
հեռու կը պահէր իրենցմէ։ Այսօր ալ, օրինակ, այսպիսի նուիրական առիթի մը պատրուակ մը
գտեր էր, ներկայ չըլլալու։ Անսահման էր ատկէ ստացած վիշտը որ երբեմն անցողակի ու
մակերեսային թըշնամութեան մը կը վերածուէր։ Կը մոռնար որ Հրանտ կ՚անգիտանար
ընդունելութեան առիթը։ Եւ ըստ իր դիւրաբորբոք նկարագրին, լեցուեցաւ Հրանտին դէմ,
չյաջողելով վարկ չտալ եթէ ոչ յերիւրածոյ գոնէ բոլորովին այլափոխուած այդ խօսքերուն։

Հայկ որ քովի սենեակը սեղանը կը շտկէր՝ խոհանոց եկաւ արագաքայլ։ «Ի՞նչ էք պղաւում
բոլոր ժամանակը, է՛։ Ուզում էք որ հիւրե՞րն էլ իմանան, ի՛նչ է, չէք լսում որ
զանգահարում են... 

Այս կարգի պարագաներուն մէջ Հայկ այնպիսի ամբողջականութեամբ կը յանձնուէր իր
գոյնզգոյն մանր կիրքերուն որ կիսաճաղատ գլխով, տասնըերկու տարեկան պատանի մը կը
դառնար։ Այդ հանգամանքը սիրելի կը կացուցանէր զինք եւ իր ընկերակցութիւնը՝ թեթեւ ու
զովացուցիչ։ 

Իսկապէս ալ իր զուարճալի խստութեամբ յանդիմանանքը տալէ վերջ՝ շուտափոյթ գնաց դուռը
բանալու։ Հիւրերը սկսած էին ծայր տալ։ Քանի մը րոպէ վերջ սակայն, մինչ անսովոր
ուժգնութեամբ դգալը կը շարժէր փլաւի կաթսային մէջ, անգամ մը եւս, սաստկագոյնս, զգաց
այս աղջկան ու իր քոյրերուն բացառիկ հոգեկան վատութիւնը։ Եկեր է, յուսահատ, բոլոր
միջոցները սպառելէ վերջ, իրեն կառչելու որ տուն մտնէ, եւ նոյն ատեն,
սրբապղծութիւններու մեծագոյնը կը կատարէ, օճախի մէջ, ամուսին կնոջ անբռնաբարելի
մտերմութեան մը պահուն յայտնուած կարծիք մը - միայն նուիրական աւանդ - այսպէս
ցածութեամբ ոչ միայն հրապարակելով, յանձնելով հանրային պղտոր մոլուցքին, այլ
չարափոխելով կամ ամբողջովին հնարելով զանոնք... Ու այս կրկնակ սրբապղծութիւնը՝ ո եւ
է ծանօթի մը հետ, ո եւ է մէկուն, հեռաւոր թէ մտերիմ, անոնց տունը, ոտքը երթալով...
Ոտքի ելլել, կեանքը ամբողջ, ամուսնական խորանին առջեւ, սրտերու ամբողջական
յանձնումի պահերուն ծորած մրմունջները ծախու հանելու, անոնց Թրաֆիքին
նուիրուելու... 

Խեղճ կինը աշխատեցաւ, կամքի մեծ ուժով մը, այդ հաստատումին յառաջ բերած
հակազդեցութիւնը չեզոքացնելու, վանելու զգայութեանը մէջէն, զգալով որ, տառացիօրէն,
կրնայ գլտորիլ մտային խախտումի մը մէջ... 

Մատէնճեաններն էին եւ երկու քայլի տարբերութեամբ՝ Տոքթորը։ Պետրոս իր լուրջ, խելօք,
սիրալիր տրամադրութեան մէջ էր, պատրաստ մտնելու բարձր եւ վերացական նկատառումներու
մէջ։ Մազերը ենթարկուած էին առաւօտուայ իրենց երկար խնամքին եւ կը պարագծէին հինցած
դէմքին մորթը՝ գալարուն առատութեամբ։ 

Երբ յօգնէր՝ կնճիռները, մեծ առատութեամբ, վայրկենապէս կը բազմանային, կը խորանային
եւ այն ժամանակ մազերուն նիրկուած ըլլալը, եբենոսի սեւութեամբ, դժնեայ եղանակով մը
կը հակադրուէր դէմքի զառամին։ Մտած էր հոգեբնախօսական նոր փուլի մը մէջ որուն մասին
Հրանտ յստակ տպաւորութիւն չունէր դեռ։ Անձնասպանութեան խնդիրը իր հրապոյրը մասամբ
կորսնցուցած կը թուէր։ Խափուսիկ էր նաեւ իր խելօք, սանձուած արտաքինը։ Հրանտ լսած
էր որ վերջի շրջանին ուժեղ մէկ երկու բախում ունեցած էր այնպիսի մարդոց հետ որոնց
եթէ բացայայտօրէն պարտականը չէր գոնէ միայն բարեացակամութիւն կը պարտէր։ Անոնցմէ
մին կը Տոքթ.... որ բազմաթիւ նամակներ ստացած էր իրմէ շատ օտարոտի
պարունակութիւնով... Յամենայն դէպս հարիւր առ հարիւր անտեղի... Իր լաւագոյն
կերպարանքը, դարձեալ, ընկերութեան մէջ էր... 

Էտիթ իր լուսոսկեայ վարսերու երանգին համադրած էր շողշողուն կանչով պարեգոտ մը որ,
մէն մի հակումին, կը ցուցադրէր առատ, հոլանի ու պիրկ կուրծքէն լայն շերտ մը։
Երկուքն ալ, ամուսին կին, որպէս կարեւոր դէպքէ մը վերջ, խելի եկածի տարածուն
արտայայտութիւն մը առած էին։ Բժիշկին հետ սկսան դարձեալ խօսիլ Աշխէնի մասին որ
քննած էր երէկ չէ առջի օր։ Ամուսնին դարձած, եւ շտապելով հոգ մը նետել վրայէն. 

- Կը տեսնա՞ս, կրկնեց, փուսէնը բան մըն ալ չունի... բան մըն ալ չէ եղածը... 

- Չէ՛, ըսաւ Տոքթորը, եղածը լուրջ բան մըն է եւ շատ ալ աւելի ծանր կրնայ ըլլալ. թէ՛
անարիւնութիւն սկսած է թէ՛ ոսկորներու շեղում... 

Էտիթ տարօրինակ դէմք մը առաւ, շիրին, եւ մէկ աչքը գաղտնի գոցեց, դժուար գուշակելի
իմաստով ինչ որ նշան տալով բժիշկին։ Ապա, պայքարելէ յոգնած, յայտնեց որ մարդիկ չար
են եւ կեանքը գէշ է։ 

- Յափրացած եմ, աւելցուց, մեղմութեամբ մը որ կը մատնէր սակայն ներքին բեկանում մը,
յափրացած եմ, կը հասկնա՞ք Տոքթոր, սաթիւռէ եմ մարդոց չարութեամբը։ 

Տոքթորը հաճոյքով կ՚ունկընդրէր։ 

- Մենք մեր ջիղերուն փիլիսոփայութիւնը ունինք, պատասխանեց. մեղմ եւ հազիւ գծագրուած
ժպիտով մը։ 

- Այն ժամանակ, աստիճան մըն ալ առաջ երթանք եւ ըսենք՝ մենք մեր աղիքներուն
փիլիսոփայութիւնը ունինք, աւելցուց Պետրոս, նոյնքան մեղմ շեշտի մը տակ պահելով իր
ամբողջական անհամաձայնութիւնը։ 

Էտիթ ելաւ եւ պատուհանէն դուրս սկսաւ նայիլ։ Նիւթը կը սպառնար խորանալ եւ գլուխ
ուռեցնել։ Այս լէ զ՚արմէնիէնները փոխանակ քէֆ ընելու խօսի՜ն, խօսի՜ն, լեզու շարժեն
ու բարկանան... 

Մինչ իրեն համար վերջերս ձեռք ձգած սաթիւռէ բառին նոր փայլն էր հրապուրիչը որ իրեն
վրայ զարգացած կնոջ արագ երանգ մը կը ձգէր։ Անկէ անդին լա պարպ... 

Տէր Հայրն ալ ներս մտաւ։ 

- Լաւ չեմ, պատասխանեց, Էտիթին իրեն ուղղած հարցումին, ժպիտով մը մեղմելով այն որ
անհարկի կրնար ըլլալ խանգարուած առողջութեան մը յայտնումին մէջ։ 

- Ինչու՞, հարցուց Պետրոս, կարի հոգածու։ 

- Մարսողութի՜ւնս... Ո եւ է բան մարսել չեմ կրնար, կը քացխի, ջու՛ր ալ խմեմ, ջուրն
ալ կը քացխի, հը սա՝ տեղս կրակ կը մաղուի, ամբողջացուց, կուրծքին վերնամասը ցոյց
տալով։ 

- Մեր Տիկինը ալ ի՜նչ եփելը, ինչպէ՛ս եփելը չի գիտեր... շարունակեց։ 

Այլազան քննութիւններ կատարեցին մարսողական խողովակին վերաբերմամբ եւ զանազան
խորհուրդներ տուին իրարու։ Տոքթորը մտիկ ըրաւ եւ ի վերջոյ հասարակ մահկանացուի մը
բոլորովին ընթացիկ մէկ կարծիքը յայտնեց։ Ասիտ գոյանալու է։ Երբ ըսուեցաւ որ
ասփիրինը կ՚օգնէ, ան՝ հակառակ չարտայայտուեցա՛ւ, գլխու հանելուկային շարժում մը
ըրաւ։ Թաքուն վճռականութեամբ հակառակ էր հիւանդ ընկերութիւնը լուսաւորելու գործին։
Դարմանագիտութիւն ըսածդ խորհրդաւոր մշուշով մը պէտք է որ պատուած ըլլայ միշտ,
որպէսզի ազդեցիկ դառնայ։ 

Տէր Հայրը յայտնեց որ անտեսուած աղօթքներուն հետեւանքով հոգեկանին բարելաւող
հրաշքը, մարմինին վրայ, տեղի չ՚ունենար։ 

Աղօթքի մասին կատարուեցաւ երկար քննութիւն։ Ըստ Էտիթին ան մաս կը կազմէր
մանուկներու էտիւքասիօնին։ Պիէն էլըվէ մանուկ մը պէտք է որ ատեն մը իր աղօթքները
ընէ։ Թէպէտ «բոլոր ժամանակը» Տիկին Վարդանեան եկեղեցի կ՚երթայ, բայց տունը աղօթել
մէյ մը սովորութիւն չէ ըրած։ 

Պետրոս յատկանշական գտաւ որ գիտական միտք մը որպիսին է Ալէքսի Քարէլ կը հռչակէ
աղօթքին ամենազօրութիւնը։ Աղօթքը բիւր արտայայտութիւն ունի։ Ո եւ է պարտականութիւն
կատարել՝ աղօթքի լաւագոյն ձեւերէն մին է։ Տէր Հայրը, զուսպ ոգեւորութեամբ, վանելով
կացութիւնը տիրապետելու ո եւ է շարժում, մանր ժպիտը միշտ փոքր, յարաշարժ, խորամանկ
աչքերուն, յայտնեց որ իր խորունկ համոզումն է, գիտականապէս ալ հաստատուած, որ
աղօթքը ամենազօր է։ Եւ զարմանալի է որ մարդիկ չեն գործածեր իրենց ձրի տրուած այդ
հրաշարար միջոցը... 

- Ամէ՞ն ինչ կրնայ աղէկցնել, հարցուց Էտիթ՝ զմայլած։ 

Տէր Հօր հաստատական պատասխանին վրայ. 

- Ամէ՞ն ինչ... կրկնեց դարձեալ։ 

- Ամէ՛ն ինչ։ 

- Քանսէ՞րն ալ կ՚աղէկցնէ։ 

- Քանսէ՛րն ալ, պատասխանեց Տէր Հայրը, հանդարտօրէն, անուշ ժպիտով։ 

Երբ Հրանուշ Ադամեանը եւ Թօփուզեանն ալ ներս մտան՝ աղօթքի նիւթը աւելի հրահրուեցաւ։
Հրանուշ իր կեանքէն փաստ մը պատմեց որուն համեմատ աղօթքը ո՛չ թէ ժամանակի ընթացքին
իր դերը կատարած էր, այլ գործած՝ րոպէական հրաշքի ձեւով։ 

Հաւատացէ՛ք, ընկերնե՛ր, ձմեռը այն տարին հեծած էր մեր հէք հիւղերուն վրայ, մութ ու
ծանր չարիքի մը պէս։ Ձիւնը կը խեղդէր Հայոց երկիրը ու արդար ու բարի մեր հողը,
ծածկուած մեր աչքերէն, իր յուսահատութիւնը կու լար։ 

Փետրուարեան ապստամբութեան տղմուտ ու անսպառ գիշերներէն մէկն էր։ Կ՚ապրէինք այն
միակ գիւղաքաղաքին մէջ, որ դեռ գերի էր՝ օտար ու ծանր կրունկներու տակ, ծուխէ
խեղդուած, աղքատ, աղտոտ, ցուրտ ու կիսախարխուլ հանրակացարանի մը մէջ։ Շատ մը տղաք
էինք, ա՜հ, դեռ պզտիկ, բայց մեր հոգիները ընդարձակ էին ատելութեամբ, մեր
նայուածքները՝ խիստ ու ամուր, ուր մեր ժողովուրդին տառապանքին տակ, այդ զանգուածեղ,
այդ հսկայական, այդ զարհուրելի բեռան տակ, մեր ուսերը դեռ հաստատուն էին,
հաւատացէ՛ք, երիտասա՛րդ տղաք, որ դեռ չէք համբուրած մեր հայրենի ապերախտ հողը... 

Գիշերը կը յառաջանար։ Հեռուէն կը լսուէր գնդացիրի ձայն։ Դուրսը կ՚ոռնար մեր
լեռներու ահաւոր գիշերը ու կու գար ու կը զարնուէր մեր դրան։ Կարծես պիտի գար
վրանիս ու տապալէր մեզ։ Բայց մեր սրտերուն մէջ կը խօսէր, դարերու մութին մէջէն
հագագող, աղուոր եղջերափող մը։ Քաջակորով ու մեծ ձայն մը, կը գոռար ռազմի ու
գուպարի մասին։ Տղաք կային, որ կը մարտնչէին այդ խոժոռ եւ դաժան գիշերով, օտար ու
բիրտ ուժի դէմ։ Ա՜հ, ե՞րբ, ե՞րբ պիտի գային անոնք, այդ ըմբոստ, այդ «աւազակ
տղերք»ը։ 

Յանկարծ լսուեցաւ սրտակեղէք, ցաւագին, պղտոր ու աղեկտուր կողկողանքի ձայն։ Ու ձայնը
կու լար։ Ձայնը պզտիկ էր, հեզ ու վիրաւոր։ Ձայնը կը թափանցէր մեր մարմիններէն ներս
ու կը խռովէր մեզ։ Ա՜հ, այդ տխուր, հէք ձայնը։ Դուռը բացինք։ Ու գիշերուան հետ ներս
ինկաւ ցնցոտիապատ, կիսամերկ, տառապանքէն հիւանդ, հեզ ու հայու անուշ աչքերով,
պզտիկ, մուրացիկ մանչ մը։ Ու կ՚արտասուէր։ Կ՚արտասուէր աղեխարշօրէն։ Վախկոտ՝
մօտեցաւ։ Տաքցուց իր վտիտ անդամները մեր յոգնած ու անուժ կրակին շուրջ։ Վտիտ ու
կապոյտ բոց մը կարծես պիտի խածնէր անոր ա՜յնքան պզտիկ արական անդամը։
Քաջալերուեցաւ, մեր բոլորիս ներկայութեամբը։ Ա՜յդքան բարի աչքերու լոյսին տակ, որ
կը նայէին իրեն սիրով ու տրտմութեամբ։ Յետոյ նայեցաւ աչքերուս իր սեւ, իր աղուոր
աչքերով. 

— Ախպէ՜ր ջան, մի կտոր հաց տա՞ս... 

Մենք ալ աղքատ ու վտիտ էինք։ Հայոց աշխարհի դաժան ճակատագիրը զարկած էր մե՛զ ալ,
մեր պարանոցներէն։ Մենք ալ կիսամերկ ու անսուաղ էինք։ Քաղցի երկար ու դժնէ օրերը
գողցած էին մեր առողջութիւնը, եւ բոլո՛րս ալ, որբ էինք ու պանդուխտ. շատ մը պզտիկ
տղաք, մեր իսկ հայրենիքին մէջ։ Ու անօթի։ Անօթի։ Գիշերը, մեր քունին մէջ, սպիտակ ու
փափուկ հացի երազը կը հալածէր ու մեր տառապանքին մէջէն, մելամաղձոտօրէն, կը ժպտէինք
խնճոյքի ցնորական ժամերու։ Ու ատոր համար իսկ վայրենացած, կատաղի, սովալլուկ
գայլերու պէս, քինախնդիր աշխարհին դէմ ու անընդունակ գթութեամբ տկարանալու։ 

Բայց անոր պզտիկ ձայնը կը զարնուէր մեր սրտին դրան։ 

— Ախպէ՜ր ջան, մի կտոր հաց տա՞ս... 

Ու խոնարհեցան մեր սրտերը։ Մեր աչքերը խոնաւցան արտասուքի կաթիլներով ու
որդեգրեցինք զայն, մենք՝ պանդուխտ որբեր, այդ պանդուխտ որբը։ Կու գար Ախուրեանի
միւս ափէն, ուր տաճիկ վոհմակները հիւղ հիւղի վրայ կործանած էին մեր գիւղերը. կու
գար այդպէս պզտիկ, գունատ, հիւանդ, փողոցի այդ անուշ աչքերով մուրացիկ մանչը։ Ու
անկէ յետոյ, ամէն գիշեր կու գար, մեր աղքատ «տուն»ը, ու հետերնիս կը բաժնէր մեր սեւ
ու սակաւ հացը... Ու երբեմն, իր չարչարուած դէմքին վրայ կը բուսնէր, տխուր ու
հիւանդ ժպիտ մը, տեսակ մը գերեզմանի ծաղիկ իր վտիտ շրթներուն վրայ... 

Տարիներ անցան։ Այն պանդուխտ տղաքը հիմա ցրուած են չորս ափերով։ Ոմանք բանուոր են
ու գերի, ուրիշներ կ՚ուսանին՝ հաւատալով աւելի լաւ օրերու, ոմանք կ՚երգեն
ուրիշներու հաճոյքին համար ու այն պզտիկ, մուրացիկ մանչը, ո՞վ գիտէ, ո՞ւր է հիմա՝
կա՛մ հողի անյայտ բլուրի մը տակ եւ կամ, ո՛վ գիտէ, գուցէ ողջ է ու հասակ նետած, ու
կը ժպտի Մեծ Մասիսին։ 

Ա՜հ, իր անուշ ու սիրելի անունը մոռցած եմ հիմա։ Ա՜յնքան ապերախտ է մեր
յիշողութիւնը, բայց իր աչքերը կը շողան միշտ, ա՜հ ինչպէս, գիտնա՜ք, յիշատակներուս
մութ պաստառին վրայ։ 

Այդ հայ պզտիկ, մուրացիկ տղուն տրտում յիշատակին կը նուիրեմ այս կէս սուտ կէս իրաւ
սիրոյ ու արկածի պատմութիւնը։ Խոնարհ սրտով եւ պանդուխտ ու տառապակից ընկերներ, որ
զիս կը կարդաք, յիշեցէք զայն՝ մեր փլած հիւղերուն ու ահա կրկին ծլարձակող մեր ամայի
դաշտերուն այդ քնքուշ խորհրդանշանը։ 

ՈՒՐԻՇ, ուրիշ էր կեանքը, երբ ես դատարկապորտ էի... 

Հիմա, երբ բոլորին պէս ես ալ ստիպուած եմ լուրջ ու խոհուն երիտասարդ մը դառնալ, երբ
ապագան իմ ուսերուս ալ կը ճնշէ ու կը սպառէ ուրախութիւնս, երբ օրերս գետին կ՚իյնան
աշնանահար տերեւներու պէս, երբ այլեւս գիտեմ կեանքի լաւն ու վատը, օրը՝ տղմուտ ու
տրտմաբեկ, գիշերը՝ խուլ ու ցաւատանջ, քաղաքները՝ պոռնիկ փողոցներով, երբ կը
ճանչնամ, ափսո՜ս, ամէն հաճոյք իրենց տգեղ ու զզուելի մերկութեան մէջ, երբ ա՛լ
դադրած եմ զգայնական ու աղուոր պատանի մը ըլլալէ ու չեմ կրնար նայիլ աղջիկներուն
աղաչող ու խռոված աչքերով, երբ ա՛լ լիրբ եմ բոլորին պէս, լի՛րբ, լի՛րբ,— կը յիշեմ
անցեալը պայծառ ու լուսաշող ու գլուխս թաղած բարձիս մէջ, պզտիկ ու հպարտ տղու մը
պէս, որուն սիրտը ելած է, բայց որ չ՚ուզեր արտասուել։ 

Ի՜նչ լաւ, ի՜նչ լաւ էր անցեալը... 

Կը յիշեմ դառնութեամբ ամէն կորսուած օր, աչքերս՝ խոնաւ, շրթներս՝ տմոյն ու մազերս՝
խառնիխուռն կը յենում կորսուած երջանկութեան։ Սիրտս կը ցաւի։ Կը զարնէ ամուր՝ նոր
վիրաւորուած անասունի մը սրտին պէս տաք կրծքիս տակ։ 

Ասիկա կը պատահի ինծի ընդհանրապէս, երբ կ՚անձրեւէ առատ ու բարի կաթիլներով բնակած
տանս կանաչախիտ ու անուշ պարտէզին վրայ։ Սենեակս նետուած է ծառերու եւ ծաղիկներու
մէջ կորսուած ամարանոցի մը ծոցը։ Դրանս առջեւ վարդենի մը կը մագլցի պատուհանս ի վեր
ու ճենողկուզակ մը միւս կողմէն շուլալներով կը բարձրանայ վերի յարկը։ Քիչ մը անդին
պատուտակ մը իր պատաղիճները կը նետէ քարերուն սրտին մէջ իսկ։ Երբ կ՚անձրեւէ, դուռս
կը բանամ ու կ՚ընկղմիմ կիսախարխուլ ու աղքատիկ բազկաթոռիս մէջ։ Ծըխամորճս կը լեցնեմ
բնազդաբար ու ծուխը անյագօրէն կը քաշեմ ներս՝ ինչպէս երբ փողոցի շիլ ստահակ էի։ 

Սիրտս կ՚ուռի ու շրթներս կը շարժին իրենք իրենց։ Կը մռլտամ ակռաներուս մէջէն
չարտասուելու համար ու մեծ ճիգով կասկածելի վայրերու մէջ սորված սիրոյ տրտում
եղանակ մը ու հետզհետէ կը չարանամ աշխարհին դէմ, որ բոլորս կ՚աղտոտէ։ 

Կը ծնինք՝ թարմ ու փափուկ, պայծառ ու անուշ աչուկներով, ինչպէս ծաղիկ մը կը բուսնի
թաց ու բարեբեր հողին ծոցէն։ Մեր շրթները մաքուր են ու մեր թաթիկները անմեղ։ Մեր
ծնողները կը գուրգուրան մեր վրայ՝ ինչ որ իրենք կորսնցուցած են աւաղ, մեր
անբծութիւնն ու շնորհը։ Բայց օրերը կը թաւալին ու հասակ կը նետենք ուրախութեան ու
շռայլութեան թէ չուառութեան մէջ, հարուստի մը ապրանքին թէ խարխուլ խուղի մը սեւ
երդիքին տակ, մէկ է, աշխարհը մեզ կ՚աղտոտէ ու կը դառնանք անասուն, բոլորին պէս,
գարշ մագիլներով, պատրաստ առաջին առթիւ իսկ իրար բզքտելու։ 

Ու կը յիշեմ... ծխախոտիս գորշ ու ոլորուն ծուխին մէջէն ի՜նչքան սիրելի, անուշ ու
աղուոր դէմքեր... Անձրեւը յաճախ կը թրջէ ծունկերս, մեր պարտէզին տանձենիները կը
չարչարուին տեղատարափին տակ. երէկ դեռ ժամէ ժամ կը հասուննային, արեւին ջերմութեան
մէջ աղուոր, խոշոր ու հիւթեղ այս տանձերը... Ի՜նչ առատաձեռն ու գուրգուրալից է
բնութիւնը։ Ընկղմի՛ս իր ծոցը ու անհետանա՜ս։ Գլուխդ առած երթա՜ս անծանօթ ու յղի
ճամբաներէ, անգիտանա՜ս մարդոց փառքերն ու հարստութիւնները, ուրախութիւններն ու
ցաւերը... Վերադառնա՜ս քու անցեալիդ, դառնա՜ս նորէն դատարկապորտ, որ չի գիտեր թէ
այսօր ո՞ւր պիտի գիշերէ... 

Այո՛, ի՜նչ հետաքրքրական կ՚ըլլայ, հագնի՜մ բանուորական շապիկ մը, կապոյտ տափատ,
ձգե՜մ այս չար ու շնական գրքերը սեղանիս վրայ, նամակներու այս փուճ դէզը, բոլոր այս
խենթ ու հին երգերը, դառնա՜մ նորէն դատարկապորտ... 

Հասունցած տղայ մըն էր սակայն. ապացոյց որ չկրցաւ բոզ ու Աստուած բառերուն
սահմանում մը տալ։ Աղջիկը գրկած էր ետեւի կողմէն, թեւերը անութներէն անցուցած ու՝
իր քիթը հետզհետէ աւելի կը մխրճուէր անոր ականջին ետեւ, զմայլելի անուշահոտութեամբ
մը գլխէ ելած։ Իրապէս հարուստ աղջիկ մըն էր ան. ապացոյց որ իր կուրծքերը տղուն
ափերուն խորութիւնը ունէին ճիշդ։ 

Հակառակ սակայն այդ միսին, հակառակ այդ երկնային բոյրին, ոչ բոզը, ոչ ալ Աստուածը
կրցաւ սահմանել եւ երբոր իրենց ճիշդ դէմը գտնուող հայելիին մէջ տեսաւ անոր ժպիտը ու
իր դիմագիծը, աջ ձեռքը ազատելով պատին վրայի հայելին հակառակ կողմը դարձուց, իբրեւ
միակ բացատրութիւն։ Բոզն ու Աստուածը անհետացան, անմիջապէս որ տղուն ձեռքը
խորութիւնը ջնջեց։ Այն ատեն երիտասարդ աղջիկը ծռեցաւ, հագուստը կռնակէն քաշելու
համար եւ հագուստին հետ սրունքները բարձրացան ճիշդ այն գիծերով, ինչպէս որ դիտող
աչքերը զանոնք երեւակայած էին։ Վարդագոյն մետաքսէ գուլպաներ հագած էր, որոնք երկու
կարմիր կրունկներէ մեկնելով բարձրացան վեր, գեղեցիկ զուգաւորումի մը մէջ միսերը
սեղմած, գրկած։ Անոնց կլորութեանը վրայ մետաքսին ստացած փայլերը լուսեղէն
լեզուներու պէս սողոսկեցան վեր, մինչեւ ազդրերուն բարձրը, ծծելով ու լիզելով,
հակառակ իրենց թեթեւ քմայքին։ Նմանապէս վարդագոյն էր այդ կարճ ներքնաշապիկը, խիստ
պարզ, առանց աւելորդ ժանեակներու։ Անոր ու գուլպաներուն միջեւ միսը կ՚երեւէր պզտիկ
բացուածքէ մը որ կը լայննար կամ կը նեղնար ամէն անգամ որ աղջիկը ծռէր ու ցցուէր
այժմ շտկուած հայելիին մէջ, բերնին վրայ սիրտ մը գծելու համար։ Պզտիկ ծալքեր կային,
ուղիղ ծալքեր, երկու կէտերու շուրջ հաւաքուած կուրծքին վրայ։ Քանի կէտերը տեղ
փոխեցին մետաքսին ետեւ, ծալքերն ալ իրենց հետ դարձան, դողալով, գունաթափուելով։ 

— Ecoute, Chouchou!, ըսաւ այդ սրտոտ բերանը հայելիին մէջ երիտասարդին ակնարկը
փնտռելով, այս հինգշաբթի Mayol կը սկսիմ հրաշալի դերով մը. պիտի գաս զիս տեսնելու,
այնպէս չէ՞։ 

— Դեռ ասկէ աւելի բա՞ն մը ունիս ինծի ցուցնելիք, պատասխանեց միւսը, աջ ափը աղջկան
միսին վրայ հնչեցնելով։ 

— Ի՞նչ, ի՞նչ, դուն ալ Աւստրիացիի մը պէս կը կարծես թէ միայն մեր սրունքները եւ
կուրծքերը ցուցնելու համա՞ր է որ բեմ կ՚ելլենք. music-hallի դերասանուհի ըլլալնուս
համար արւեստագիտուհի չե՞նք։ Այո՛ սիրելիս, մի՛ խնդար, ես ողբերգակ դերասանուհի մը
ըլլալու սահմանուած էի, բայց... 

— Խնդիր չէ՛, ողբերգութեան եւ չարլսթօնին մէջ մեծ տարբերութիւն մը չկայ. երկուքն ալ
մարդս կը ցնցեն... 

Աղջիկը պատասխանելու ատեն չունեցաւ։ Chouchouն ձեռքէն նետելով դերասանուհիին փոքրիկ
անդրավարտիքը որուն հետ կը խաղար, յանկարծական ոստումով մը խոյացած էր դրան մը
վրայ, ճչալով։ Այդ դուռը կը պատկանէր պզտիկ սենեակի մը որուն նմանը կը գտնուի ամէն
լուսանկարչատան մէջ, գործողութեան սրահին ճիշդ մօտ։ Այդ սենեակները, աւելի խուց քան
թէ սենեակ, châssisները լեցնելու կը ծառայեն, որով կ՚ըլլան մութ ու քիչ մըն ալ կը
հոտին միշտ գոց պահւելնուն համար։ 

Տղան շուտով դուրս ելաւ անկէ քաշելով երկու փառաւոր պեխեր, որոնք խոշոր խոշոր
բացուած ռնգունքներու յանդիմանական ակնարկին տակ քանի մը գոյն էին եղած։ Երիտասարդը
արագօրէն ընկրկելով յառաջացաւ սրահին մէջ եւ կեցաւ միայն այն պահուն երբոր զգաց թէ
բանի մը կը զարնուէր, բայց չդադրեցաւ բնաւ պոռալէ, ճչալէ, բացագանչութիւններ
արձակելէ, մինչ իր սրունքները անգոյ պարի մը ձեւերը կը փորձէին։ Ծառային մարմինը կը
կորանար, վիզը կ՚երկարէր, ականջները կը կարմրէին։ Բազուկները տարածած՝ խրտուիլակի
մը թեւերուն պէս հորիզոնական, մէկ ձեռքէն կը կախուէր քարայծի մը դեղին մորթը, իսկ
միւսին մէջ փետրաւելը տակաւ կը դողար։ Երիտասարդը շարունակեց չափազանցուած
զուարթութեամբ մը, երբոր դերասանուհին վարագոյրը մէկդի ընելով իրենց միացաւ,
մետաքսին ետեւ իր սարսափած ծիծերով. — Կը տեսնե՞ս, կը տեսնե՞ս սա մերին Կոստանը,
մերին պտըլիկ Կոստանը, տարիքին չես ձգեր, հէ՞. եթէ գիտնաս թէ ի՜նչ հանած-վարած է,
ի՜նչ «կանաչ» է... Գետինը մաքրելու պատրուակին տակ, ժամ մըն է որ բանտարկուեր էր
այդ ծակին մէջ, կիսաբաց դռնէն մերկ մարմինդ տեսնելու։ Ա՛ Կոստան, Կոստան, պիտի ըսեմ
դռնապանին, ամէ՛ն մարդու պիտի պատմեմ. կը խնդա՞ս հէ, սա վառող աչքերուն նայեցէք,
ո՞վ կը հաւատայ որ յիսունըհինգ տարեկան է։ Ահա՛, ահա՛ կը ներկայացնեմ ձեզ Փարիզ
քաղաքի նախկին հրշէջ գունդի ենթասպաներուն է՛ն կրակոտը։ Ի՜նչ կրակներ է մարած եւ
ի՜նչ հրդեհներ վառած սպասուհիներու սրտին մէջ։ Անանկ չէ՞, հակառակը ըսէ նայիմ, դուն
չէի՞ր պատմողը, թէ երիտասարդութեանդ դրանդ առջեւ bonnicheները կարգի կը սպասէին եւ
թէ աւելի վերջը, գաղթավայրերու մէջ ենթասպայի կարմիր տաբատովդ խափշիկ կիները
կատղեցուցիր ցուլերու պէս... 

Դերասանուհին մինչեւ բազմոցը հրեց ծառան որ փետրաւելին հետ ինկաւ հոն, յամառելով
անշարժ պահել իր կարմրած դէմքին վրայ խնդացող բերանը։ Ահա այդ խնդուքին մէջ է որ
աղջկան խնամուած մատները կարկանդակներ մխրճուեցին Portoի ուժով, մինչ ձայնագիրը
մէկէն չարլսթօն մը կը նետէր օդին։ Տիրող զուարթութեան մէջ դերասանուհին ուսերէն վար
սահեցուց շապիկը, գլխի արագ շարժումով մը իր կարճ մազերը յարդարեց ու սկսաւ պարել,
պարել փետրաւելէն դուրս ցցուող խոշոր աչքերու առջեւ, որպէս գինով, խելագար, վերնոտ։
Պարեց ամբողջութեամբ մերկ, սեղմուած միայն աղուոր կօշիկներու ու բարձր գուլպաներու
մէջ, բաներ՝ որոնք մերկ մարմին մը աւելի կը մերկացնեն։ 

Հակառակ Սէն Ժէռմէն տէ Փռէի եկեղեցիին ճիշդ դէմը ըլլալնուն, անկարելի էր իրենց
օրուան մէջ ժամերը լսել։ Իրիկուան այդ պահուն է որ միայն, երբոր փողոցի աղմուկները
բաղդատաբար կը նուազին, կարելի կ՚ըլլար զանգակատան ու հանրակառքի զարկերը չշփոթել
իրարու հետ։ Եօթն էր. պաշտօնեաները շատոնց է որ մեկներ էին։ Երիտասարդը յարդարեց
փողկապը, մազերը, խոզանակուեցաւ, լոյսերը մարեց ու իջաւ սանդուխներէն։ Բուն խանութը
վարն էր, երկու փողոցներու անկիւնը, խիստ լուսաւոր՝ շնորհիւ իր ապակիէ ճակատներուն
եւ թէեւ ոչ շատ արդիականութեամբ, բայց եւ այնպէս ճաշակաւոր դրամագլխով մը
յարդարուած։ Ինչպէս ամէն լուսանկարչատուն, այս ալ ծայրայեղօրէն խճողուած էր ամէն
տեսակ նկարներով, շրջանակներով, գունաւոր անգոյն գլուխներով, ուր իրար կը հրմշտկէին
զինուորականները, կուրծքեր, տղաք, պատուանշաններ, սրունքներ, մօրուքներ, ժպիտ,
ժպիտ։ Մէկդի ըրաւ վարագոյրը հոդ մտնելու համար, երբոր սանդուխները աւարտեցան։ Մէկէն
կեցաւ սակայն անորոշ, ուզեց ձգել վարագոյրը, չկրցաւ, ուզեց չնայիլ, նորէն չկրցաւ։
Սաստիկ խռովուած էր. յիշեց քիչ մը առաջուան դերասանուհին որ զինքը չէր յուզած իր
ամբողջ մերկութեամբը, մինչդեռ հոս... աղուոր մը դիտեց ամբողջ իր մարմնով, աչքերը
խոշոր խոշոր բացած։ Հոն, լոյսերուն մէջ, դրամարկղին առջեւ կին մը աջ ոտքը
բարձրացուցած էր աթոռի մը վրայ ծնրակապը յարդարելու դիրքով ու բնականաբար արդէն իսկ
կարճ քղանցքը աւելի վեր ելած՝ կը ցուցնէր երկու զմայլելի սրունքներ։ Այդ սրունքները
մատամ Ժանն կը կոչուէին։ 

— Դո՞ւն ես Փիէռ, աբբան ի՞նչ եղաւ։ 

— Ջուրին մէջն է շաքարավաճառին աղջկանը հետ։ 

— Շաքարավաճառի աղջկա՞նը հետ. չըսես որ գլխէ պիտի հանէ... Երկուշաբթի չմոռնաս,
առաջին գործերնիս ըլլայ. խեղճը տասն անգամ աղաչեց որ շուտով պատրաստենք, որովհետեւ
այս շաբաթ պիտի ամուսնանայ։ 

— Աբբա՞ն։ 

— Mais non! շաքարավաճառին աղջիկը։ 

Փիէռ գլխարկը գլուխը դրաւ. հանեց. մէկ աթոռէն միւսը գնաց. շտկեց շրջանակ մը որ բնաւ
ալ ծռած չէր. նայեցաւ պատկերի մը անանկ հետաքրքրութեամբ որ կարծես թէ առաջին անգամն
է որ կը տեսնէր, նորէն փողկապը շտկեց. քիթը խնջեց բազմաթիւ անգամներ ու վերջապէս
դէպի դուռը գնաց ըսելով. «ես կը մեկնիմ»։ Ու չմեկնեցաւ։ Կինը գլխարկը մէկ կողմ դրաւ
տեսնելով որ ան դռնէն կը վերադառնար, յայտնապէս կ՚երեւէր որ բան մը ունէր ըսելիք։
Փիէռ մօտեցաւ, աչքերը խոնարհեցուց չկորսուելու համար այդ աղուոր ակնարկին մէջ,
ամբողջ ճիգը ըրաւ իր ձայնին սովորական դրոշմը պահելու եւ սկսաւ իր նախադասութիւնը
այնքան ատենէ ի վեր պատրաստուած, այնքան անգամներ սրբագրուած։ 

— Մատամ Ժանն, նախ ներողութիւն պիտի խնդրեմ ձեզմէ որ չեմ կրնար կոր կատարել
պարտականութիւնս. պարտականութիւնս ձեզ ատենին իմաց տալ էր. կ՚ուզէի ըսել ձեզ
առաջուընէ որպէսզի չնեղուիք, բայց կարելի չեղաւ. մի՛ մեղադրէք զիս, գիտէք թէ անհոգ
չեմ, բայց չեղաւ... պէտք է որ... գիտէք թէ ես ձեզի դէմ թշնամութիւն մը չունէի... 

— Enfin! ի՞նչ ըսել կ՚ուզես։ 

— Ես երկուշաբթի պիտի չգամ։ 

— Երկուշաբթի պիտի չգա՞ս. բարեկամդ դեռ հիւա՞նդ է... թէ ոչ դուն բան մը ունիս. ըսէ՛
ի՞նչ ունիս։ 

— Ոչ, այդպէս չէ, ըսել կ՚ուզեմ թէ ա՛լ պիտի չգամ հոս աշխատելու։ 

Մատամ Ժանն վայրկեան մը կեցաւ, յօնքերը պռստեց, խորհեցաւ ու մէկէն աւելցուց. 

— Օ՜հ, անպատճառ մէկը աւելի խոստացաւ վճարել, այդ չէ՞, բայց կրնայիր բացէ ի բաց
ըսել. գիտես թէ... 

— Ո՛չ, ո՛չ, բնաւ այդ չէ. միշտ գոհ ձգած էք զիս այդ տեսակէտով. բայց եթէ կ՚ուզէք
պատճառը գիտնալ, ահաւասիկ.— ես ա՛լ ձանձրացայ, ա՛լ գանեցայ մենաւորի այս կեանքէն,
ճաշարաններէն, պանդոկներէն, առանձնութենէն, կ՚ուզեմ իմ տեղս երթալ, կ՚ուզեմ ծնողքիս
քով վերադառնալ։ 

Լռեցին երկուքն ալ, երկար պահ մը։ Կինը ակնարկը հեռուն կարծես բան կը փնտռէր. աջ
յօնքը մտածում էր եղած. մէկէն ըսաւ. 

— Բայց դուն չէի՞ր որ օր մը երկարօրէն կը պատմէիր թէ քու ալ Պոլիս դարձդ կարելի չէ,
թէ Հայերը ալ Թուրքիա չեն կրնար մտնել, թէ զինուորութենէ փախած ես... 

— Այո՛, բայց այդ երկրին մէջ դրամով ամէն բան կ՚ըլլայ։ 

— Ըսել է ամէն ինչ պատրաստ է ու վաղն իսկ կը մեկնի՞ս։ 

— Ոչ դեռ, բայց պիտի աշխատիմ... 

— Չէ՛ Փիէռ, չէ՛, այդ չէ պատճառը. ճշմարտութիւնը չես ըսեր. կրնայիր մինչեւ վերջին
օրը աշխատիլ, կրնայիր ինձ առաջուընէ իմացնել, շատ լաւ կրնայիր... 

Մատամ Ժանն կասկարմիր էր եղած. Փիէռի ջղայնոտած մատներուն մէջ գլխարկը անդադար կը
դառնար։ Քանի անգամներ փողկապը շտկած էր, քանի անգամներ երկուքն ալ աթոռ ու նստարան
էին փոխած. ալ ոտքի էին, կարելի չէր նստիլ։ Որքա՞ն ատեն է որ կը վիճէին այսպէս։
Փիէռի ձայնը փոխուած էր քիչ մը, բայց ալ չէր վախնար անոր ակնարկէն։ Միայն դէմի
պատին կնոջ մեծ լուսանկարն է որ քիչ մը կը նեղէր զինքը. այդ կինը իր մօրը կը
նմանէր։ Ըսաւ. 

— Լա՛ւ, պիտի ըսեմ քանի որ այդքան կը պնդէք, բայց աւելցնեմ որ ինչ որ ընէք անօգուտ
է, ալ անկարելի է որ հոս մնամ. բառ մը աւելի պիտի չպահանջէք ինձմէ ու երբոր խօսքս
աւարտեմ, պիտի թողուք որ մեկնիմ։ Ահա. ես տղայ չեմ. գիտէք թէ ես բնաւ տղայ չեմ,
բայց եթէ օր մը աւելի մնամ հոս, ըրածս տղայութիւն պիտի ըլլայ։ Երկարօրէն խորհած եմ
եւ գիտեմ թէ որքան անօգուտ է ունեցած զգացումս, թէ բանի մը չի կրնար յանգիլ եւ
թէ... թէ միայն զիս տառապեցնելու պիտի ծառայէ. պէտք է մեկնիմ, որքան որ ուշ չէ։
Կարծեմ հասկցաք թէ ինչ կը զգամ ձեզի հանդէպ։ 

Մատամ Ժանն ձգեց որ մարմինը իյնայ թիկնաթոռի մը մէջ, թեւերը կախ, գիծերը անշարժ։
Փիէռ մօտեցաւ դուռին, թեւերը կախ, գիծերը անշարժ, մօտեցաւ դուռին, ձեռքը երկարեց...
բայց մէկէն ետ քաշեց զայն։ Սարսափելի խնդուք մը պայթած էր ետեւէն, արտակարգ խնդուք
մը, քրքիջ մը որ կարծես ապակիները կը դողացնէր։ 

— Կ՚արգիլեմ, կ՚արգիլեմ ձեզ ծաղրելէ. ես ձեզի սիրային յայտարարութիւն մը չըրի, ես
ձեզմէ բան մը չպահանջեցի, դո՛ւք էք որ պնդեցիք որ ըսեմ, եւ հիմա խնդա՜լ եւ հիմա
ծաղրե՜լ... 

Երբոր ժպիտի վերջին մնացորդն ալ կորսուեցաւ շրթներէն, ոտքի ելաւ, լրջացաւ ու կեցան
դէմ դէմի, աչք աչքի, լռեցին։ Լռութեան այդ պահուն որ կ՚երկարէր, մէկէն որոշակի
լսուեցաւ ապակիի ձայն մը։ Երկուքն ալ գլուխնին այն կողմ դարձուցին։ Այն անկիւնը,
այն միակ անկիւնը ուրկէ փողոցը կ՚երեւար, որ չէր ծածկուած ցուցափեղկերու
վարագոյրովը, աղջիկ մըն էր եկեր, պզտիկ, նուրբ աղջիկ մը որ քիթը փակցուցած ապակիին,
մատովը կը թմբկահարէր։ Փիէռ ոստումով մը խլեց պատկերակալի մը վրայէն մեծ խաւաքարտ
մը որուն վրայ զառամած կրօնաւոր մը կար, ու հաստատեց ապակիին առջեւ, աղջկան դէմքը
խորշոմներով ծածկելով։ 

— Փիէռ, Փիէռ, անգո՜ւթ ես, տղայ ես դուն... բայց ան կը սիրէ կոր քեզ. ինչո՞ւ զայն
ձգել ու այդպիսի անկարելի ցանկութիւններ ունենալ. բայց դուն չե՞ս գիտեր որ... բայց
դուն չե՞ս գիտեր որ ես ազատ չեմ... չէ՛, չէ՛ հոս եկուր, քովս, կ՚ուզեմ որ քովս
նստիս... ա՜, որքան պիտի խնդայի եթէ այսքան լրջութեամբ չըսէիր... Allons, ատանկ
արտայայտութիւն մի առներ, գիտեմ որ դիտմամբ ըսիր, հէ՞, ճիշդ չէ՞... ըսէ՛ մոռնա՞մ...
մոռնա՞մ... 

Այս անգամ աղմկողը հեռաձայնն էր։ Կրկին ու կրկին ճչաց։ Վերջապէս Ժանն ոտքի ելաւ,
անցաւ դրամարկղին ետեւ, ձեռքը գործիքին վրայ մնաց պահ մը անշարժ, գլուխը դանդաղօրէն
ետեւ դարձուց՝ կարծես թէ բան մը ըսելու նպատակով... մէկէն գործիքը վերցուց։ Ու
ձայնին իր էն զուարթ շեշտը տալով պատասխանեց.— Այո՛... այո՛... ինչո՞ւ չէ... իրա՞ւ,
ի՞նչպէս անցաւ, պատմէ նայիմ, շատ հետաքրքիր եմ իմանալ... առանձի՞ն էիր անպիտան...
ես ալ կը փափաքէի այս գիշեր «Կապոյտ կովին» երթալ, այս աղէկ յարմարեցաւ... եկուր
ինծի առ, հոս կը սպասեմ քեզի... անպայման... 

Երբոր ետին դարձաւ, մարդ չկար. փողոցին դուռը բաց էր. դրան մէջ եկեր էր անշարժանալ
ծիծաղելիօրէն պզտիկ շնիկ մը որ իրեն կը նայէր իր երկու աչքերով, աններելի
համարձակութեամբ մը։ 
