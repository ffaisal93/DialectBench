ՇԱՀԱՆ ՇԱՀՆՈՒՐ 

Անտարակոյս, ամէնէն համակրելի դէմքն է նորերուն մէջ։ Իր վէպը՝ «Նահանջը առանց
երգի», ինծի համար թանկագին նմոյշ մըն է այն կարելիութեան, որուն խօսքը ըրի Վ.
Շուշանեանի առիթով, երբ զանգուածէն զրկուած եւ օտար մշակոյթի հոսանքին մէջ ձգուած
անոր ջիղերուն սպառումը մատնանշեցի։ Նոյնն էին պայմանները այս երիտասարդին համար
ալ։ Ու մինչ առաջինը հեղեղին մէջ չկորսուելու համար միմիայն իր անձին լաստը ունեցաւ
տրամադրելի, Շ. Շահնուր իր անձը կրցաւ բաւական ընդարձակ ընծայել, եթէ ոչ սերունդի
մը, գոնէ անոր մէկ մասին հոգեկան դիմագիծը վայել ընկալչութեամբ մը առնելու եւ տալու
համար։ Իր գիրքին մէջ ճնշում մը կայ, հաւասար գալու չափ օտար մշակոյթի ճնշումին։ Եւ
ասիկա յաղթանակ մըն է։ Գործին յետնաշխարհը (hintedland) մեր ժողովուրդն է. ըսել
կ՚ուզեմ՝ այն քանի մը անվերածելի ու մեր սրտէն չքակուելիք զգալու, ըլլալու ձեւերը,
որոնք նկարագիր մը կը շինեն ու մեր հոգեկան դիմագիծը կը կնքաւորեն։ Այսպէս, աննշան
այն պատահարին մէջ, որ վէպին intrigueը կը կազմէ եւ որ կնիկի հասարակ պատմութիւնն
իսկ չէ, երիտասարդ վիպողը զետեղած է ցեղային անկորնչելի իսկութիւններ, որոնք օտար
կնիկին մարմինը կը համեմեն եւ կիրքին ճամբաներուն վրայ շքեղ ոստանի մը ծալքերն ի
վեր ցեղէն քիչ մը երանգ, քիչ մը տրտմութիւն, քիչ մը խորք կը սփռեն։ 

Ինչպէս կը տեսնէք, վեր եմ գործին մանրամասնութեանց մէջ նկատուած ու միշտ ալ
գտնուելիք թերութիւններէն կամ պակասներէն։ Գործը կ՚արժէ արեւմտեան մարմարի մը վրայ
արեւելեան արիւն ու հուրք քալեցնելու գաղտնիքով մը։ Ու կ՚արժէ թեքնիքի ուրիշ
յանդգնութեամբ մըն ալ, որով վէպը կը դադրի պատկանելու սեռին ընթացիկ տեսակէն։
Վիճելի, հերքելի, թերի, նոյնիսկ սուտ, նոյնիսկ անհեթեթ, բայց կայ անոր մէջ
մտածումը, անձնական, սուր ու խայթող։ Օտար վիպասաններու գրչին տակ նման շեղում մը
արժանի չնկատուէր թերեւս, քանի որ անոնց մէջ կէս դարէ ի վեր գոյութիւն ունի այս
հերձուածը։ Եւ դուք մտածում ըսելով չէք հասկնար անշուշտ այն ջուրոտ քարոզը, որ՝
օրինակի մը համար՝ կը լեցնէ Տիկին Տիւսաբի վէպերը։ Կամ՝ հայրենասիրական
հռետորութիւնը, որով ուռած են Րաֆֆիի վէպերը։ Տարօրինակ, նոր մտածում, որ մէկէն ի
մէկ կը բուսնի, կը փայլի երկվայրկեան մը եւ կը սուզուի գրքին խաւարին մէջ։ Չեմ
մօտենար ուրիշ տարազներու, որոնցմով կը դատենք վէպերը։ 

Շահնուրի գործը առաջին ուժով փաստն է մեր նոր սերունդին ընդունակութիւններուն։ 

Գոյութիւն ունի ընթերցողներու կարգ մը ամրակուռ, ինքն իր մէջ համերաշխ, իր դուռները
ետեւէն բաց, բայց առջին գոց, որ կաղապարուած է երկու քառորդ դարու գրականութեան մը
շրջափոխումին մէջ։ Որ վէպէն կը սպասէ տիպար, բարք, էնթրիք, հոգեբանութիւն,
գործողութիւն, ոճ, հարազատութիւն, հայեցիութիւն եւ տակաւին՝ գործադրութիւնը
գրագիտութեան դասագիրքերու բոլոր պահանջներուն։ Այդ դասակարգին համար Րաֆֆին մեր
վէպին մէջ գերագոյն կատարն է, եւ Ա. Իսահակեանը՝ կարելի կատարելութիւնը։ Աշխարհի
բոլոր բարեկամեցողութիւնը քիչ պիտի գար այդ դասակարգին չէ թէ մարսելի, գոնէ մատչելի
ընծայել Պրուստը։ 

Շ. Շահնուր այդ դասակարգէն դժուար թէ ընթերցողներ ճարէ. ու ատոր պատճառը՝ վէպը
ընդարձակելու, զայն ազատագրելու իր յանդգնութիւնն է։ Ոմանք կտիկ-կտիկ կրելով է, որ
կը շինեն իրենց շէնքը. ուրիշներ արագ զարկով կը կնքեն իրենց յօրինումը։ Դէպքերու
դէզը, դիտողութեանց մթերքը, ընդլայնումը trempe-ները անշուշտ թէ բան մը
կ՚ապացուցանեն։ 

Վիպասանը ճարտարապետ մըն է, բայց եթէ ոմանք այդ ճարտարապետութիւնը կ՚ընեն քարին եւ
հողին վրայ, ուրիշներ զայն կ՚ընեն պողպատի վրայ։ Ձող մը երկաթը կարծեմ կրնայ
հակակշռել պատ մը կրանիթ։ Այս նմանութեամբ՝ պողպատի վրայ աշխատող մը առէք դուք
Շահնուրը եւ ձգեցէք, որ իր վէպը չսիրեն հաստ կառոյցի, հաստատ մեթոտի պաշտպանները։
Ու եթէ հողը փխրուն է՝ ծռելու չափ գրողի մը քմայքներուն, պողպատը աղեղ իսկ կը շինէ
գրողին մատներուն տակ։ Ամէն վայրկեան կարելի է հրաժարիլ տարազէն, շեղիլ աջ ու ձախ,
մտածել, հեգնել, կիրքերը լարել կամ բանաստեղծօրէն յուլանալ եւ դարձեալ մնալ վէպին
սահմանին մէջ, խառնել քմայքը վիշտին, հեգնութիւնը՝ կիրքին, Արեւելքի վաւաշը՝
Արեւմուտքի իգութեան ու ըլլալ նորէն վիպասան։ Շ. Շահնուրէն կը խօսիմ, չմոռնա՛նք։ 

ՎԱԶԳԷՆ ՇՈՒՇԱՆԵԱՆ 

Ամէնէն առաջ համակրած եմ իր զգայնութեան։ Նորերէն շատ քիչեր միայն բերին մեր
գրականութեան այդքան առատ ջիղերու տարուածք մը։ Այդ զգայնութեան արտայայտումին
համար անիկա գործածեց նորերուն ոճը։ 

Պզտիկ դիտողութիւն մը հոս. Շուշանեանին ֆրազի ճաշակը կը նրբերանգուի բանաստեղծական
բարակ աւիշով մը։ Այսպէս, դրէք այդ գործիքը ու այդ ջիղերը ծո՛ցը հեռաւոր հայ քաղաքի
մը. տուէք այդ քաղաքին ալ երեսուն տարի առաջուան մթնոլորտ եւ բարեխառնութիւն.
կապեցէք իր ուսերուն մեր գաւառը ու փռեցէք իր հոգիի յատակին՝ մեր պատմութիւնը, —
մենք կ՚ունենայինք մեր կեանքին ամէնէն կենդանի արտայայտութիւններէն մէկը։ Բայց
բախտը տարբեր կերպ ուզեց։ 

Այդ ամէն յատկութիւնները, փոխանակ այդ երազուած պայմաններուն, տրուեցան գրեթէ
գլխովին հակառակ գետիններու վրայ։ Այդ ջիղերը արձակուեցան սողալու ու լողալու —
ինչպէս որ կ՚ուզէք — աշխարհի ամէնէն բազմաձեւ ու բազմակնիք մշակոյթի մը ենթահողին
ու մարմնահողին մէջ։ Արդի՞ւնքը. անոնք սպառեցան, որովհետեւ Արեւելքի
զգայնութիւնները կ՚արժեն դէպի խորքը, բայց ոչ դէպի լայնքը։ Յետոյ՝ ջիղերը երբեք չեն
բաւած մինակնին գրագէտ մը պարտադրելու, եթէ անոնք անգնահատելի են իբրեւ խորքի հէնք
գործի մը մարմնին մէջ, պարտաւոր են սակայն անցնիլ հզօր գլանի մը ճնշումէն, որ
իմացականութիւնն է այս անգամ։ 

Այդ նոյնիսկ ամէնէն օժտուած իմացականութիւնը, այն պայմաններուն մէջ, որոնք
մատուցուեցան Շուշանեանի կազմումի շրջանին, պիտի խորտակուէր իր իսկ ճիգին
ծանրութեանը տակ։ Տարագրութիւն, անապատ, Պոլիս, Փարիզ, — բոլորն ալ ջիղերը
գերազանցապէս սրելու ընդունակ մարզեր, բայց միտքը ոչ իսկ փոքր կէտէ մը ճեղքող, բացի
Փարիզէն, ուր կը հասնէր շատ ուշ։ Այո՛, ըսել կ՚ուզեմ, որ անհրաժեշտ զարգացումը կը
պակսի Շուշանեանին, իսկ ընթերցումներէ քաղուած մէջբերումները իր գործին մէջ՝ կը
փաստեն խորքի պակասը ծածկելու աճապարանքը։ Պարտաւոր ենք կասկածով դիմաւորել յատուկ
անուններու ամէն ցուցադրում։ Յիշեցէ՛ք Եղիան, որ այնքան առատութեամբ անուններ ցանեց
իր գործին մէջ եւ որ դժբախտաբար անուններէն անդին չանցաւ բնաւ։ Մեջբերումները
մշակոյթի նշան չեն դարձեալ, եթէ նոյնիսկ ընթերցումները կատարուած են իրապէս,
ամբողջապէս։ 

Զարգացումը շատ բան գիտնալով չէ, որ կը պայմանաւորուի. գիտութիւնը, գիտնալը
նախանիւթն է ամէն կառուցումի։ Դիզեցէ՛ք ատաղձը հրապարակի մը վրայ, սակայն մինչեւ որ
ճարտարապետին ուղեղը, այսինքն՝ իմացական discipline մը չանցնի այդ հում՝ նիւթին
մէջէն, ատաղձը կառոյցի չի վերածուիր։ 

Աս է, որ ըսել կ՚ուզէի։ Այլապէս, Շուշանեանի միտքը պիտի միջամտէր, խնայելու համար
մեզի՝ իր գործերուն մէջ՝ բանաստեղծութիւնը, մա՛նաւանդ բառական երակէն, աւելորդ
ճապաղում մը, որ առաջ կու գայ կիրքը, զգացումը, յուզումը ծածկելու յարմար գետինէն
աւելի ընդարձակ տեղի մը վրայ տարածումէն։ Իր միտքը պիտի միջամտէր դարձեալ, որպէսզի
իր ջիղերու փորձառութիւնները գտնէին սեղմութիւն, ցայտում, հաւասարակշռութիւն եւ
նուաճող տարազ։ Կամ որպէսզի իր մարդերը ըլլային լայնօրէն հասունցուած ու նետուին
թուղթերուն վրայ ոսկորոտ ու կազմուած, իրենց մէջքը ամուր պահելու չափ քննադատի
ականէն։ Չեն եղած ասոնք՝ ու մեղքը անմշակ իր մտքինն է։ Գալով չորրորդ դասակարգի իր
«գաղափարաբանութեան», պիտի ըսենք, թէ ո՛չ ոք իրաւունք ունի իրենցմէ կորզելու
ուրիշներուն տառապանքը։ Չորրորդ դասակարգի տեսաբանները կը տարբերին Երրորդ
Հանրապետութեան արմատականներէն, վասնզի պատերազմին հզօր մղձաւանջը, մա՛նաւանդ անոր
փտախտին երկարաձգումը հոգիներուն մէջ, իրական կ՚ընեն ժամանակակից խուլ դժգոհութիւնը
միւս երեք կարգերուն դէմ։ 

Վ. Շուշանեան անկեղծ է, երբ կը պոռայ որբի իր կատաղութիւնը աշխարհի երեսին։ Միայն
երբ այդ կատաղութիւնը կ՚ուզէ տարազել իմաստութեան, լոկիգա յի, տիալեկտիկա յի եւ
բոլոր առձեռն, պատրաստ առածներու պատմուճանով՝ հո՛ն է, որ կը կենանք ու կ՚ըսենք, —
ի՛նչ հարկ այս անտեղի ցուցադրումին։ Գրականութիւնը, ա՛յն՝ զոր ըրած էր այն մինչեւ
այս վերջին volte-faceը, ո՛չ միայն դասակարգի մը չէր պատկաներ, այլեւ կը պատմէր
միմիայն իր անձը։ 

Իր էութեամբ գերազանցապէս անհատական՝ գրականութիւնը կրնայ ծառայել զանգուածին ալ
շահերուն։ Չեմ գիտեր՝ հարիւր տարի ետքը անհատը պիտի դադրի՞ գոյ ըլլալէ, կորսուելու
համար զանգուածին ծոցը. մենք դիւրութեամբ պիտի հրաժարի՞նք մշակոյթ որակուած
իրողութենէն, զոր չենք կրնար հերքել թուղթի վրայ ուրացումով ու վճիռով։ Պէտք պիտի
ըլլար, հակառակին համար, ընդունիլ նոր բարբարոսներու արշաւանք մը, որ քարուքանդ
ընէր մեր արժէքները։ 

Ատիկա եղած է անցեալին մէջ ու հազար տարի պէտք եղաւ՝ վերագտնելու համար ծայրը փրթած
թելին։ Նետել զամբիւղ քաղքենի արուեստն ու կրակի տա՛լ զայն... դիւրին չէ
հայհոյանքով ընել ատանկ գործ մը։ Ու մենք ունինք գրագէտներ, որոնք կ՚անցնին մեր
տարազներէն անդին ու կը մնան կանգուն՝ ժամանակի աւերումներուն դէմ։ Ու միշտ
բարբարոսներու արշաւանքէն յետոյ պիտի գտնուին վերածնունդներ, որոնք թղթային փրթած
օղակները իրարու կցէին։ Յանուն պրոլետ-գրականութեան, որուն անունը կայ, ինքը՝ ոչ,
նոյնիսկ աշխարհի վեցերորդ մասին մէջ անտեղի է նիզակ ճօճել մարդերու դէմ, որոնց
շուքն իսկ ծանր կու գայ մեր ուսերուն։ 

Մեր մասին 

«աղուոր բաներ»ը աղուոր բաներ են։ Այստեղ կրնաք ամէն օր աղուոր բանի մը հանդիպիլ։
Բառ մը, խօսք մը, երկտող մը, նկար մը, ձեւաւորում մը, ձայն մը, վիտէօ մը, եւ ուրիշ
շատ աղուոր բաներ։ Մէկ խօսքով, ձեր առօրեան պիտի լեցուի աղուոր բաներով։ 

Պիտի տեսնէք, որ մինակ չէք, ուրիշ շատ շատ մարդիկ կան, որոնք եկած են նոյն աղուոր
տեղը, իրարու հետ աղուոր բաներ տեսնելու, կարդալու, լսելու եւ ընելու։ Պիտի տեսնէք
ինչպէս «աղուոր բաներ»ը, ձեր օգնութեամբ եւ ձեր ներդրումներով պիտի մեծնայ ու ալ
աւելի աղուորնայ։ Ինչ որ ղրկէք մեզի, պայմանաւ որ իսկապէս աղուոր ըլլայ, պիտի տեղ
գտնէ այս էջերուն վրայ։ Ասոնց համար հիմակուընէ շնորհակալութիւն կը յայտնենք։ Մի
մոռնաք, որ աղուորը աղուոր է միայն աղուոր անձերու հետ միասին։ 

«աղուոր բաներ»ու անձնակազմն են՝ Թինա Քոբմա, Վահագն Քէշիշեան։ 

«աղուոր բաներ»ը կ՚ուզէ արեւմտահայերէնը մեր առօրեայ կեանքին մէջ ներկայ դարձնել։
Այս ծրագիրը ունի ծախսեր՝ որպէսզի կարենայ միշտ ապրիլ ու զարգանալ։ Այս ծախսերուն
կը հոգայ Գալուստ Կիւլպէնկեան հիմնարկութեան մեր բոլորիս սիրելի Հայկական
բաժանմունքը։ Շատ շնորհակալ ենք հիմնարկութեան, որ ոտքի կը պահէ «աղուոր բաներ»ը։ 

Գալուստ Կիւլպէնկեան հիմնարկութիւնը պատասխանատու չէ այս կայքէջի պարունակութեան
համար։ 

Անձնական տեղեկութիւններ 

Այս կայքէջի վրայ աշխատող կարգ մը բաժիններ կրնան գործածել ձեր անձնական
տուեալները։ Յատկապէս եթէ Ֆէյսպուք կամ Ինսթակրամ գործածող էք եւ այժմ մուտք գործած
էք այդ էջերուն, անոնք կրնան հետապնդել ձեզ։ 

Աղուոր Բաները կը գործածէ Matomo Analytics համակարգը, որ ծանօթ է իր բարոյական
մօտեցումներով, անձնական տեղեկութիւններու վերաբերեալ։ Մենք կը գործածենք այս
համակարգը ընդհանուր կարծիք կազմելու եւ հաշուելու համար թէ որքան կը կարդացուին
այս կայքէջին էջերը եւ բաժինները։ Սակայն այս տեղեկութիւնները անձնական չեն, եւ ըստ
անձի չի փոխուիր կայքէջին պարունակութիւնը, ինչպէս նաեւ չեն պահուիր ձեր անձին
վերաբերեալ տուեալներ։ 

Իմակով պարբերաթերթը ստանալու պարագային, ձեր հասցէն կ՚ամբարուի մեր ցանկերուն
վրայ, եւ քանի որ Mailchimp համակարգէն կ՚օգտուինք իմակները ղրկելու համար, ուրեմն
այս շտեմարանին մէջ կը մտնէ ձեր իմակի հասցէն, որմէ սակայն կրնաք դուրս գալ եթէ
ուզէք, դադրեցնելով ձեր արձանագրութիւնը։ 

աղուոր բաներ ամսաթերթ 

Աղուոր բաները ամսական դրութեամբ կը ղրկէ նորութիւններ ձեր իմակի (email) հասցէին։
Ստանալու համար կրնաք արձանագրուիլ այստեղ։ 

Կը շարունակես փնտռել ճամբադ 

Մայիս-Յունիս 2021 

Բարեւ ձեզ սիրելիներ, 

Աղուոր բաներուն համար կարեւոր ամիս մըն էր այս վերջինը։ Ինսթակրամի վրայ մեզ
հետեւողներու թիւը անցաւ 10 հազարի շեմը։ Ասիկա պարզապէս թիւ մը չէ, Ինսթակրամը այս
թիւը անցնող հաշիւներուն առաւել կարելիութիւններ կու տայ։ Շնորհակալ ենք բոլոր
հետեւողներուն։ 

Անշուշտ ասիկա չնչին թիւ մըն է եթէ համեմատենք համաշխարհային մեծ հաշիւներուն հետ,
սակայն բացառապէս արեւմտահայերէն պարունակութիւն ունեցող հաշիւի մը համար «գէշ չէ»
ըսենք։ Քանի նիւթը թիւերէն բացուեր է, ըսենք որ այս ձեր ստացած իմակը կ՚երթայ մօտ
900 հոգիի։ Երբ դուք կարդալէ ետք ուրիշներու կը ղրկէք, անոնք ալ կը տեսնեն եւ կը
բաժանորդագրուին։ Շնորհակալութիւն։ 

Պարզ է, որ Աղուոր բաները կը տարածուի շնորհիւ իր պարունակութեան, որուն կարեւոր
մէկ մասը կու գայ մեր աշխատանոցներէն։ Այս տարբեր քաղաքներու համագործակցութիւնները
շատ աղուոր են։ 

Քիչ մը երկար բարեւ մը եղաւ։ Անցնինք գործի։ 

Այս ամիս Վահանը երկու գծագրութիւն տրամադրեց։ Անոնցմէ մէկը վերինն է։ Չենք կարծեր
որ մեկնաբանութեան կարիք կայ։ 

Կը կարծենք այլեւս ծանօթ էք մեր հոսարկումներու շարքին՝ «Անուն քաղաք ճաշ - Պոլիսէն
ընկերներ»։ Նորայրին նոր հիւրն է Լարա Նարին։ Եթէ Պոլիսէն էք կամ մօտէն կը հետեւիք,
անշուշտ կը ճանչնաք Լարան, եթէ ոչ, երկու բառով ըսենք, Լարան երգչուհի եւ
դերասանուհի է։ Այստեղ կը պատմէ իր մասին։ Վերջաւորութեան պզտիկ անակընկալ մը պիտի
գտնէք։ Բարի ունկնդրութիւն։ 

Գրական մէջբերումներ ըրած ենք Հայկանուշ Մառքէն եւ Պետրոս Դուրեանէն։ Նաեւ
Թլկատինցիէն աղուոր երկտող մը կայ հոս։ Գիտէք, Թլկատինցի գաղթականներու մասին շատ
գրած է։ Այս քանի մը բառին մէջ որքա՜ն պատմութիւն կայ։ 

Բայց այսքանով չի վերջանար ամսուան գրական պաշարը։ Անահիտը նոր գրութիւն մը տուաւ։

Վերջապէս, Պուէնոս Այրէս չերթայի՞նք բոլորս մէկ։ 

«Աշխարհը մեծ է, մեծ» աշխատանոցի ընթացքին, մասնակիցները կը ներկայացնեն իրենց
մոլորակները։ Ալինա Հաճեանի օգնութեամբ, մասնակիցները կը պատմեն իրենց մոլորակին
մասին եւ կը գծեն իրենց պատկերացուցած աշխարհը։ Ահաւասիկ շարքին երկրորդը՝ Սոլին
մոլորակը։ 

Այս անգամ ալ այսքան սիրելիներ։ Չմոռնաք այցելել մեր կայքէջը միւս բոլոր աղուոր
բաները տեսնելու համար։ 

Մեզի առաջարկներ գրեցէք։ 

ՍՈՆԱ ՏԷՐ ՊՕՂՈՍԵԱՆ ՏԱՐԱԳՃԵԱՆ Պրն. Արթին ինքնիրեն կը խորհրդածէր. չէ՞ որ Հալէպը
Մերձաւոր Արեւելքի մէջ մնացած հայութեան վերջին, հին օճախներէն մէկն էր եւ էական
նշանակութիւն ունէր: Ամբողջ սրտով կը ցաւէր, քանի պատերազմին պատճառած տնտեսական եւ
քաղաքական պայմաններուն բերումով հալէպահայութիւնը գէշ վիճակի մէջ կ՚ապրէր: 

Պատերազմը պատճառ դարձաւ, որ կորսուի պրն. Արթինի ապագայի յոյսը։ Ան կը տեսնէր, թէ
իւրաքանչիւր անձ կրցածը կ՚ընէր գոյատեւել փորձելու համար։ Մարդկութեան հանդէպ
ոճիրները կը շարունակուէին: Կը նայէր գետին, որ փոշիի վերածուած էր, այրած լաստիկի
հօտը տարածուած էր ամբողջ քաղաքին մէջ: Ան աչքերը յառած դէպի Պոստան Փաշայի ճամբան
կը տեսնէր իրենց խաղաղ բնակիչներէն լքուած տուներու տեսարանը։ Ոմանք կրցեր էին
դուրս գալ անապահով շրջաններէն: 

Սեպտեմբեր 2012ին Հալէպի պատերազմը սկսաւ։ Ան իր ընկերոջմէն՝ Մուշեղէն իմացաւ
զարմանքով, թէ Ազատ Բանակի իշխանութեան տակ է Պոստան Փաշան, նաեւ՝ այդ շրջանի
գործատեղիները, որոնք կը դատարկուէին, եւ թէ 3-4 Հոկտեմբերին հոնկէ յարձակում
կատարուած էր դէպի Նոր գիւղի շրջանը: 

Այն ժամանակ Նոր գիւղի ոստիկանական բաժանմունքի մի քանի արաբ զինուորներ զէնքերը
յանձնեցին մեր կուսակցութեան եւ հեռացան այդ վայրէն: Մինչեւ զօրքին հասնիլը մեր
փորձառու տղաքը դիմադրեցին, դիրք բռնեցին, փոքր թիւով, որպէսզի Ազատ Բանակը
չյառաջանայ, այսպիսով պաշտպանուեցաւ Նոր Գիւղի շրջանը: Պրն. Արթին նաեւ իմացաւ, թէ
4 Հոկտեմբերին Նոր գիւղի շրջանի բնակիչները վերադարձած էին իրենց տուները, իրենց
թաղամասը ապահով շրջան կը նկատուէր, բայց կէս գիշերին դարձեալ յարձակումի
ենթարկուած էր շրջանը եւ գրեթէ դատարկուած: Մուշեղ կը բացատրէր, թէ իր գործատեղին
միւսներուն իշխանութեան տակ էր եւ կողոպուտի ենթարկուած. այդ զինեալները մինչեւ Նոր
Գիւղ սկսած էին յարձակումներ կատարել: Նոյնիսկ պատսպարանի փոքրիկները Նոր գիւղի
շրջանէն աւելի ապահով վայր մը փոխադրուած էին՝ Արամ Մանուկեան ժողովրդային տան
Լեւոն Շանթ սրահը։ Պրն. Արթին իմացած էր ընկերոջմէն նաեւ, թէ ծերանոցի
ծերունիներուն տարհանումի գործողութիւնը ուշացուցած էին: G. R. S. կոչուած խումբը,
որ բաղկացած էր հետեւեալ անդամներէն՝ Ֆերհատ Ահմատ, Նաէլ Թրքմանի, Հալա Խտիր, Ապիր
Թոփճի, Պաշշար, Ֆիլիպ Զարիֆ, Ապ Մուրատ Ապու Եուսէֆ, կը նախաձեռնէր Հալէպի համար
օժանդակութեան աշխատանքի։ Խումբ մը ծերեր կը գտնուէին Պոստան Փաշայի ծերանոցին մէջ
արգելափակուած: 

Խումբը ճամբայ ելաւ հոփ-հոփ պասով, զինադադարի ժամանակ, Քափրիի կլորէն յառաջացաւ
դէպի Շըայյէֆ, դարձաւ աջ եւ ծերանոց հասաւ, ժամը 2:00 էր կէսօրուան։ Տարհանումը
տեւեց մօտաւորապէս երեքուկէս ժամ: Անոնք մօտաւորապէս 29 ծերեր տարհանեցին իրենց
անձնական իրերով, դեղորայքով, երեք պաշտօնեաներու ընկերակցութեամբ, մինչ այդ
բախումները ետ սկսան, անոնք շուրջ մէկ ժամ համբերեցին, ետքը փրկարար խումբին մէկ
այլ անդամին՝ Պաշշար Մզայէքի ինքնաշարժին ետեւէն ուղղուեցան դէպի Աստուրեան
հիւանդանոց, եւ հոնկէ մեր պահակ տղաքը զանոնք փոխադրեցին Կիւլպէնկեան Մայրանոց: 

24 Հոկտեմբերին արդէն սկսաւ դիպուկահարը զարնել՝ Ազգային Քարին Եփփէ Ճեմարանի
թաղամասը իր հակակշռին տակ առնելով: Պրն. Արթինի այս ցաւը՝ սրտին կրակը, ո՛չ
տեղատարափ անձրեւը, ո՛չ ովկիանոսի ջուրերը կրնային մարել: Կտրուած էին ամէն
անդամները, կորսուած վիճակի մը մէջ էր, կը վառէր իր ներսիդին, աւելին՝ սիրտը
կ՚արիւնէր: Աչքերը դէպի փողոցները՝ կը դիտէր Պոստան Փաշայի ճամբան: Իր աշխատանոցին
ճամբան կ՚ուզէր երթալ, բայց ինչպէ՞ս: 

Հոկտեմբեր 25ի առաւօտն էր։ Մեծ ընկրկումի մէջ էր։ Իր տան անթրէին մէջ մինչեւ կէսօր
ճեմած էր եւ քանի անգամ՝ փողոցի դուռը բացած եւ գոցած: Չէր հաւատար պատահածներուն,
չէր ուզեր հաւատալ: Իր գործատեղիին բան մը չէր պատահած, բայց Տիկին Նազելին զայն
պատերազմի իրականութեան հետ դէմ դիմաց բերած էր, զոր չէր ուզեր գիտնալ։ Նոյնիսկ չէր
լսեր Նազիկին ձայնը: 

Վերջապէս, որոշեց երթալ եւ ականատես ըլլալ պատահածներուն։ Հասաւ Ազգային Քարին Եփփէ
Ճեմարանի դիմացի թաղը, պահակ տղաքը ձայն տուին, որ չյառաջանայ. թէ՛ դիպուկահարը
անընդհատ կը զարնէր, թէ՛ հրթիռները անընդհատ կ՚իյնային։ Հազիւ կրցաւ վերջին ակնարկ
մը նետել մինչեւ թաղին ծայրը: 

Արցունքը չէր զգար, մուխը, որ կը յառաջանար դէպի իր կողմ, գլխուն վրայ կլորներ
կազմելով կը գինովցնէր զինք։ 

Բաւական կանգ առնելէ ետք, որոշեց որ տուն վերադառնայ։ Ոտքերը ծանրացած էին,
փողոցներուն մէջ կորսուած էր, շատ դժուար եղաւ տուն հասնիլը: Տիկին Նազելին արդէն
պայուսակներու պատրաստութիւնը տեսած էր, որ ճամբայ ելլեն դէպի Լիբանան. իրեն կը
մնար միայն ծախսերը հոգալ: Այդ օրը չէր կրցած բերանը բանալ. ո՛չ ուտել եւ ո՛չ
խօսիլ: Պրն. Արթին փակուած էր ինքնիր մէջ, մելամաղձոտ, աչքերը դէպի երկինք կը
բարձրացնէր՝ խորհրդակցելու Աստուծոյ հետ. ինք ո՞ւր սխալ գործած էր. արդար մարդ էր
եւ ինքնաշխատութեամբ հասած էր այս դիրքին, այսպէս պէտք չէր կատարուէր իրեն. ինչո՞ւ,
ինչո՞ւ, ինչո՞ւ այս բոլորը պատահեցան: Ինքնիր անձին հարց կու տար. «Ձեռքէս ի՞նչ կու
գայ»: Դեռ թուրքը ի՞նչ խաղեր պիտի հիւսէր Հալէպի հայութեան գլխուն: Կը մտածէր, չէ՞
որ Հալէպը Մերձաւոր Արեւելքի հայութեան կարեւոր յենակէտերէն մէկն էր: Արտաքին
ուժերը, աւելի՝ ճշգրիտ Թուրքիան եւ իր դաշնակիցները դժբախտաբար ամէն ինչ ըրին, որ
հայութիւնը դուրս մղեն Մերձաւոր Արեւելքէն եւ իրենց այդ մտադրութեան մէջ շատ
աշխուժցան, շարունակեցին եւ եղածին հետեւանքները արդիւնք տուին: 

Ան կ՚ատէր թուրքը. բայց թրքերէնով կը հայհոյէր: Խոր յուզում կ՚ապրէր, քանի
հալէպահայութեան արտագաղթը սկսած էր դէպի Լիբանան, հոնկէ պիտի որոշուէր անոր
ճակատագիրը՝ Գանատա կամ Աւստրալիա կամ այլ երկիր...։ Պատին կռթնած կը խորհէր.
հետզհետէ քրիստոնէութեան եւ հայերու սպառումը տեղի կ՚ունենար: Իր ընտանիքով Լիբանան
պիտի մեկնէր. ուրիշ ելք չկար: Երեք տղաները ո՛չ աշխատանքի, ո՛չ ալ կեանքի
փորձառութիւն ունէին: Անոնց համար մօր խօսքը նուիրական էր: 

– Կնիկ, ես ինչպէ՞ս ձգեմ գործատեղիս, ո՞ւր երթամ, ի՞նչ ընեմ հոն: 

– Դուն անձնասէր մարդ մըն ես, միայն քու անձիդ մասին կը մտածես: Աստուած ուզէ՝
Կիրակի առտու կը մեկնինք Հալէպէն: 

Տիկին Նազելի կ՚ուզէր, որ ամէն ինչ արագ ընթանար. այդպէս ալ եղաւ: 

Ռաֆֆին գեղադէմ, մօրը նման այտերը կարմրիկ, տասնչորս տարեկան, երկարահասակ պատանի
մըն էր: Մօրը անդրանիկ զաւակն էր՝ հլու-հնազանդ: Ան միայն մօրը կ՚օգնէր կարգ մը
ապրանքներ դասաւորելու, հօրը կողմը նոյնիսկ չէր նայեր: Կեանքին մէջ հօրը
աշխատանոցին ճամբան չէր բռնած, գիտէր տան եւ դպրոցի ճամբան: Սարգիսը եւ Նարեկը
նստած միասին խաղ կը խաղային, բարձրաձայն. անոնք նոյնիսկ տեղեակ չէին անցուդարձէն:

Նազելին չկրցաւ նոյնիսկ տունը պէտք եղածին չափ դասաւորել, միայն սաւաններով ծածկեց
նստասենեակի կահկարասին եւ պէտք եղած անձնական կարգ մը իրերով պատրաստուեցաւ, որ
առաւօտ կանուխ մեկնին դէպի Լիբանան: 

Արտատպումի պարագային կը խնդրուի նախապէս կապ հաստատել Հայերէն Blog-ի վարչութեան
հետ: 

Լուսանկարչութիւնը իմ «կարմիր փուչիկ»ս է 

Քանի մը տարի առաջ, երբ ձեռքս անցաւ լուսանկարչական գործիքը, մաս կը կազմէի «Արին»
պարախումբին: Կը պարէի եւ անդին, միւս դասարաններու փորձերուն ժամանակ, ուշի-ուշով
կը հետեւէի մարդոց դէմքի արտայայտութիւններուն եւ ձեռքերու շարժումներուն: Այն ատեն
շատ լաւ չէի հասկնար, թէ ինչո՛ւ կ՚ուզեմ անմահացնել այդ պահերը: 

Աւելի ուշ, սկսայ պտըտիլ Պէյրութի նեղ թաղերը եւ տեսածս նկարել: Բայց բուն հարցումը
այն էր, թէ ինչո՛ւ մարդուս աչքը միայն մէկ տեղ կը կեդրոնանայ, եւ արդեօք ի՛նչ էր
ընդհանրապէս փնտռածս: Բաւական ետք հասկցայ, որ նկարն է, որ քովդ կու գայ եւ
անգիտակցաբար կը յայտնագործես այն, ինչ որ դո՛ւն կ՚ուզես տեսնել: Մէկ խօսքով՝
կարեւոր չէ, թէ ի՛նչ կը տեսնես, այլ ինչպէ՛ս կը տեսնես: Ճիշդ այդ է հայեացքս
ստեղծագործութեան հանդէպ. կ՚ուզեմ անմահացնել մարդոց ամէնէն անձնական վայրկեանները,
երբ կ՚արտայայտուին առանց մտածելու: Կը կարծեմ՝ միշտ չէ, որ մարդիկ կ՚ուզեն երեւիլ
ինչպէս որ են, մանաւանդ այս օրերուն, երբ անոնք կաշկանդուած ու ճզմուած են
հասարակութեան կողմէ եւ ընկերային ցանցերուն մէջ: 

Բաւական ետք նշմարեցի, որ բոլոր նկարներուս մէջ մարդիկ կա՛մ կը ժպտային, կա՛մ կու
լային, կա՛մ 32 ակռաներով կը խնդային, կա՛մ ալ դարձուցած էին իրենց կռնակը: Այն
ատեն հասկցայ, որ շատ սովորական տեղ մը, մարդիկ դիտելը եւ անոնց բնական ու պարզ
վիճակը անմահացնելը գեղեցիկ է: Հասկցայ, որ զանոնք տարբեր իրավիճակներու եւ
հոգեվիճակներու մէջ տեսնելը ինքնին արուեստ է: 

Լուսանկարչութեան միջոցով ես կը յաջողիմ ներաշխարհէս հեռու միջավայրին, առարկային
կամ անձին հանդէպ ունենալ պատկանելիութեան զգացում մը: 

Բաւական նկարելէ ետք կը ծնի «Նշմար»ը։ 

ՆշմAR-ը լսատեսողական նախագիծ մըն է` ներշնչուած լուսանկարիչ Պրանտըն Սթանթընի
նշանաւոր Humans of New York շարքէն, ուր պատումի հիմնական միջոցը
լուսանկարչութիւնն է: Լուսանկարներուն կ՚ընկերակցին անոնց մէջ պատկերուած անձերուն
մասին պատմող արեւմտահայերէնով փոքրիկ գրութիւններ եւ պատկերները կենդանացնող
ձայնագրութիւններ: Նախագիծը ՆշմAR կը կոչուի որովհետեւ նշմար կը նշանակէ հետք,
նշոյլ, մնացորդ, այսինքն՝ յուշ, իսկ լատինատառ AR-ը կը յուշէ ծրագիրին հայկական
բնոյթը: 

Ծրագրին մէջ յաճախ խօսելու իրաւունքէն անտեղեակ կամ զրկուած անձեր կան, որոնց
անկեղծ արտայայտութիւններուն «նշմարները» ուզեցի վաւերագրել: Նախագիծը վաւերագրական
ըլլալէ վեր է եւ կը ներկայացնէ արուեստի ստեղծագործութիւններ՝ պատկերի, ձեւի,
գոյնի, ձայնի եւ խօսքի համատեղութեամբ: Գերմանացի նշանաւոր պարադրող Փինա Պաուշ
ըսած է «I’m not interested in how you move but what makes you move», մեզմէ
իւրաքանչիւրը պատմութիւն մը ունի պատմելիք եւ չկան կարեւոր եւ անկարեւոր, արժէքաւոր
եւ անարժան պատմութիւններ, սակայն սովորական մարդոց պատմութիւնները ընդհանրապէս չեն
հասնիր հանրութեան: Այս պատճառով ալ, կ՚ուզեմ «սովորական» հայուն «սովորական»
պատմութիւնները լսելի դարձնել եւ մէկտեղել անոնց ազատ եւ անկաշկանդ
արտայայտութիւնները, յուսալով արեւմտահայերէնը վաւերագրել իր բնական վիճակին մէջ: 

Վերջապէս, կ՚ուզեմ աւելցնել, որ լուսանկարչութիւնը իմ «կարմիր փուչիկ»ս է՝ ինչպէս
տեսած ենք Ալպէր Լամորիսի տեսերեզին մէջ: Այդ կարմիր փուչիկը իմ երջանկութիւնս է,
ուրախութիւնս, եւ շատ կը փափաքիմ զայն փոխանցել բոլոր անոնց, որոնք կորսնցուցած են
իրենց կարմիր փուչիկը: Կ՚ուզեմ ըլլալ մարդոց կարմիր փուչիկը եւ ժպիտ գծագրել անոնց
դէմքերուն վրայ: 

Աստուածաշունչ 

Աստուածաշունչ (Աստուածաշունչ Մատեան, Սուրբ Գիրք, Գիրք Գրոց, Աստուծոյ Խօսք)
Քրիստոնեաներու համար պաշտամունքի Սուրբ գիրք: 

Անունի Ծագումը 

Մեր Թարգմանիչ Հայրերը երբ թարգմանած են Սուրբ Գրութիւնները (Ե. Դարուն)
Աստուածաշունչ կոչած են անոր ամբողջութիւնը: Պատահական կոչում մը չէ այս մէկը, այլ՝
այն բոլոր հեղինակները որոնք հեղինակած են Աստուածաշունչի գիրքերը իրենց հոգիին
աշխարհին մէջ ունեցած են Աստուծոյ պատկերը, շունչը, Հոգին, ոգին: Անոնք ունեցած են
խոր հաւատք եւ երկիւղածութիւն գերզօր Աստուծոյ հանդէպ եւ այն ջերմերանդ հաւատքով եւ
երկիւղածութեամբ եւ Աստուածային ներշնչումով գրած են Աստուածաշունչը: Պօղոս Առաքեալ
իր աշակերտին՝ Տիմոթէոսի ուղղած իր նամակին մէջ կ՚ըսէ. «Աստուծոյ ներշնչումով
գրուած բոլոր Սուրբ գիրքերը օգտակար են՝ թէ՛ ճշմարտութիւնը ուսուցանելու եւ թէ՛
սխալը հերքելու, մարդը ճիշդ ճամբուն մէջ դնելու եւ արդար կեանքի մը
դաստիարակութիւնը տալու համար. որպէսզի Աստուծոյ նուիրուած մարդը կատարեալ ըլլայ,
ամէն տեսակի բարի գործերու պատրաստ» (Բ. Տիմոթէոս 3, 16-17): 

Աստուածաշունչը գրող անձերուն շնորհուած են յայտնութիւններ: Մարդիկ, որոնք ունեցած
են անարատ Աստուածային շնորհները առանց սխալներու գրելու այդ Սուրբ Գիրքերը: Յովհան
Ոսկեբերան ըսած է. «Բոլոր գիրքերը գրուած են ոչ թէ ծառաներուն այլ բոլորին Տիրոջ՝
Աստուծոյ կողմէ»: 

Ուրիշ օտար քրիստոնեայ ազգեր Աստուածաշունչը, Սուրբ Գիրք (Holy Bible) կոչած են, որ
կու գայ յունարէն (պիպլիա) բառէն: Աստուածաշունչ կոչումը միայն Հայոց կը պատկանի: 

Բովանդակութիւն 

Աստուածաշունչի բոլոր ձեռագիր գրութիւնները, բոլոր քրիստոնեայ եկեղեցիներուն կողմէ
ճանչցուած է որպէս.- 

* Հին Կտակարան կամ Հին Ուխտ 

* Նոր Կտակարան կամ Նոր Ուխտ 

Ուխտ՝ ընդհանուր իմաստը կը նշանակէ դաշինք, համաձայնագիր, պարտաւորութիւն:
Իւրաքանչիւր ուխտ խոստումի մը վրայ կը հիմնուի եւ զոհի մը արիւնով կը կնքուի: Ուխտ
բառը յունարէն լեզուին մէջ կը նշանակէ նաեւ կտակ կամ կտակարան, ուրկէ կու գան Հին
Կտակարան եւ Նոր Կտակարան բացատրութիւնները: 

Հին Կտակարանը կամ Հին Ուխտը, կը պատմէ այն ուխտին մասին որ կնքուած էր.- 

Ա).-Աստուծոյ եւ Իսրայէլի ժողովուրդին միջեւ (Ելից 19, 5-6) 

Բ).-Նոյի անձին ընդմէջէն համայն մարդկութեան հետ (Ծննդոց 9, 9-17) 

Գ).-Աբրահամի անձին հետ (Ծննդոց 15, 18) 

Դ).-Դաւիթի հետ (Սաղմոսաց 89, 4-5) 

Նոր Կտակարանը կամ Նոր Ուխտը կը խօսի այն նոր ուխտին մասին, որ կնքուեցաւ Քրիստոսի
զոհագործական մահով: 

Աստուածաշունչի Հայերէն Թարգմանութիւնը 

Ե. Դարուն մեր Թարգմանիչները Աստուածաշունչի թարգմանութեան համար ո՞ր բնագիրները
օգտագործեցին: Ասորական բնագիրները թէ յունական բնագիրները: Առաջին փութանակի
(աճապարանօք) թարգմանութենէն ետք անոնք մասնագիտական թարգմանութիւնը կատարեցին
եօթանասնից յունարէն բնագրէն մանաւանդ Հին Կտակարանի պարագային: Եօթանասնից
թարգմանութիւնը կատարուած է 285-240 Թուականներուն (Ք. Ա.): Եգիպտոսի Պտղոմէոս
թագաւորը իր գրադարանապետ Տիմիթրիոս Փալերիոսի թելադրութեամբ, Երուսաղեմէն 70
ուսեալ հրեայ դպիրներ կանչել կու տայ Աղեքսանդրիա— Եգիպտոս եւ Հին Կտակարանը
թարգմանել կու տայ եբրայերէնէ յունարէնի: Այս թարգմանութիւնն է ահաւասիկ որ է
Եօթանասնիցը: Թարգմանչաց սերունդը այս թարգմանութեան մէջ ներառած է երկրորդական կամ
պարականոն գիրքերը: 

Աստուածաշունչի Առաջին Հայերէն Տպագրութիւնը 

Տպագրութեան գիւտէն ետք, բազմաթիւ դժուարութիւններ յաղթահարելէ ետք Ոսկան Վրդ.
Երեւանցի, Հոլանտայի Ամսթերտամ քաղաքին մէջ, 1666-ին կը յաջողի տպագրել տալ հայերէն
Աստուածաշունչը: 

Ազգային Կեդրոնական Վարժարան, Պոլսոյ մէջ հայկական երկրորդական վարժարան։ Իր
առաքելութեան ձեռնարկած է՝ 14 Սեպտեմբեր 1886-ին: 

1860-ական թուականներուն արեւմտահայութեան համար նշանակելի երեւոյթ մըն էր Ազգային
Սահմանադրութեան որդեգրումը։ Թէեւ այդ թուականին Պոլսոյ մէջ կային աւելի քան 40
նախակրթականներ, սակայն երկրորդական եւ բարձրագոյն դասարաններու պակասը մեծապէս
զգալի էր։ Այս զարթօնքին Ուսումնական խորհուրդը միշտ օրակարգի վրայ կ՚ունենար Կ.
Պոլսոյ եւ գաւառներու ազգային նախակրթարաններն աւարտող պատանիներու երկրորդական
ուսում տալու եւ մասնաւորաբար գաւառային նորաբաց դպրոցներուն համար ուսուցիչ
պատրաստելու հարցերը։ Անհրաժեշտ էր հիմնել երկրորդական ուսման ազգային վարժարան մը,
որ կարողանար ընդունիլ նաեւ ձրիավարժ աշակերտներ, Պոլիսէն եւ գաւառէն։ 

Պոլսոյ ամենահին եւ կարեւոր թաղամասերէն մին էր Ղալաթիան, ուր գոյութիւն ունէր Ս.
Լուսաւորիչ եկեղեցին։ Անոր կողքին կը գտնուէր Ամենափրկիչեան նախակրթարանը, որ հրոյ
ճարակ դարձած է 1874-ին, Ղալաթիոյ մեծ հրդեհի ատեն։ Ուսուցիչ՝ Ստեփան Փափազեանի
ջանքերով կը վերաշինուի Ամենափրկիչեան դպրոցին շէնքը, յարկաբաժիններ աւելցնելով
«Կեդրոնական»ին, Ազգային Մատենադարանին եւ Ազգային Ժողովին համար։ 

Վարժարանը իր ուսումնական առաքելութեան կը ձեռնարկէ 14 Սեպտեմբեր 1886-ին,
Յարութիւն Պատրիարք Վեհապետեանի շրջանին։ Թաղը, ուր կը գտնուի վարժարանը, քիչ թիւով
հայ բնակիչներ ունեցած էր եւ հեռաւոր թաղերու ուսանողներ եկած ու կեդրոնացած էին
այս դարաւոր կրթական յարկին երդիքին տակ։ Արդէն իսկ ի սկզբանէ վարժարանը սահմանուած
էր «Կեդրոնական» Վարժարան մը ըլլալու, ուր պիտի կարենային զանազան թաղերու
նախակրթարաններէն շրջանաւարտ յաջող աշակերտներ իրենց ուսումը կատարելագործել,
հետագային ծառայելու համար որպէս ուսուցիչ Պոլսոյ եւ գաւառներու վարժարաններուն
մէջ։ 

Վարժարանը միշտ յաջողագոյն լիսէներու շարքին տեղ գրաւելով հասցուցած է բազմաթիւ
արժէքաւոր անհատներ, որոնք թէ՛ Պոլսոյ եւ թէ՛ արտասահմանի մէջ պատուաբեր
պաշտօններու տիրանալով բարձր պահած են Կեդրոնականի անունը։ 

Այժմ, իբրեւ երկսեռ երկրորդական վարժարան, կը գործէ քառամեայ լիսէի բաժինով։ 

Եկեղեցւոյ բակին մէջ, Կեդրոնական Վարժարանի նախկին շքամուտքին թաղուած են
Կեդրոնական Վարժարանի բարերարներ՝ Յարութիւն Էֆէնտի Գափամաճեան (1814-1878) եւ
Մաքրուհի Գափամաճեան (1827-1887)։ 

Կեդրոնականի մէջ դասաւանդած եւ ուսած յայտնի դէմքեր 

Տարբեր տարիներ Կեդրոնական վարժարանին մէջ դասաւանդած են՝ Մատաթիա Գարագաշեան,
Յովսէփ Շիշմանեան (Ծերենց), Բ. Կիւլէսէրեան, Յովհաննէս Հինդլեան, Ռեթէոս Պէրպէրեան,
Մելքոն Կիւրճեան, Եղիա Տէմիրճիպաշեան, Յակոբ Պարոնեան, Գ. Նորատունկեան, Ստեփան
Կուրտիկեան, Գարեգին Գավաֆեան, Երուանդ Տէր-Անդրէասեան, Հրանտ Ասատուր, Տիրան
Չրաքեան, Լեւոն Շանթ, Վահան Թէքէեան, Կոստան Զարեանը, Զապէլ Ասատուր (Սիպիլ),
Մատթէոս Իզմիրլեան, Մաղաքիա Օրմանեան, Եղիշէ Դուրեան, Գարեգին Սրուանձտեանց,
Գարեգին Խաչատուրեան, Արտավազդ Սիւրմէեան, Աստուածատուր Խաչատրեանը եւ ուրիշներ։
Դասաւանդած է նաեւ Կոմիտաս. «Գուսան» երգչախումբը կազմուած է գլխաւորաբար վարժարանի
սաներէն։ 

Կեդրոնական վարժարանին մէջ ուսում ստացած են՝ Արշակ Չօպանեան, Հրաչեայ Աճառեան,
Արշակ Ալպոյաճեան, Յակոբ Սիրունի, Արմէն Արմէնեան, Միսաք Մեծարենց, Վահան Թէքէեան,
Յակոբ Մնձուրի, Ռաֆայէլ Շիշմանեան, Երուխան, Օննիկ Չիֆթէ-Սարաֆ, Հայկ Պէրպէրեան, Պ.
Գէորգեան, Ս. Մանուկեան, Է. Մանուէլեան, Գ. Ալեքսանեան եւ ուրիշներ: 

Հայ մամլոյ նահապետ ԺԱՄԱՆԱԿ-ի հիմնադիր Միսաք Գօչունեանի թողած աւանդը ունի զանազան
երեսակներ։ Այդ ամբողջին մէջ կարեւորագոյնը կը համարուի նոյնինքն այս օրաթերթը, որ
112 տարիէ ի վեր լոյս կը տեսնէ անխափան։ Քասիմի ժառանգութեան մէջ մեծ նշանակութիւն
ունի նաեւ առաջին անգամ իր կողմէ աշխարհաբարի փոխադրուած «Նարեկ»ը։ Մայր Աթոռ Սուրբ
Էջմիածնի մէջ վերջերս կազմակերպուած շնորհանդէսը եկաւ բիւրեղացնել Քասիմի
ժառանգութեան այս երեսակի ամբողջ խորութիւնը։ 

Հոգելոյս փրոֆ. Հրաչիկ Միրզոյեան այդ փոխադրումը որակած էր
«թարգմանութիւն-մեկնութիւն»։ «20-րդ դարուն աշխարհաբար հայերէն կրող հայ ընթերցողը
տակաւին անհաղորդ էր հայ գրականութեան այս մեծագոյն արժէքին։ Գօչունեանի
թարգմանութիւնը պատմական արժէք ունի, որովհետեւ այդ պայմաններուն ներքեւ ան
նախաձեռնեց աշխարհաբար առաջին ամբողջական փոխադրութեան։ Գօչունեանի ժամանակ չկար
Մատեանի քննական բնագիրը եւ այդ ժամանակ առաջին քայլերը կը կատարուէին Նարեկացիի
գրական ժառանգութեան գիտական ուսումնասիրութեան առումով», ըսած էր ան՝ շնորհանդէսի
ընթացքին ներկայացուած վերահրատարակութենէն անմիջապէս վերջ։ 

Աշխարհաբար առաջին հրատարակութենէն 117 տարի անց Մայր Աթոռ Սուրբ Էջմիածինը
վերահրատարակեց Քասիմի կողմէ առաջին անգամ աշխարհաբարի փոխադրուած «Նարեկ»ը։ Ցայսօր
միայն Քասիմի փոխադրածն էր, որ չէր վերատպուած որեւէ անգամ։ Ուստի, Մայր Աթոռ Սուրբ
Էջմիածինը մտայղացաւ եւ իրականացուց այդ վերահրատարակութիւնը։ 

Նարեկացիի «Մատեան ողբերգութեան» աղօթագիրքին արժէքը անդրանցած է ժամանակները։ Այս
վերջին տարիներուն Հռոմի Կաթոլիկ Եկեղեցին «Տիեզերական եկեղեցւոյ վարդապետ» հռչակած
է Սուրբ Գրիգոր Նարեկացին։ Այսպիսի իրադարձութիւններու ժամանակաշրջանին համընկնած է
Քասիմի կողմէ կատարուած առաջին գրաբար բնագիրէ աշխարհաբարի փոխադրութեան
վերահրատարակութիւնը։ Համընկնած իրադարձութիւնները խորհուրդներու միահիւսման գետին
պատրաստած ըլլային կարծես։ 

Հոգելոյս Հրաչիկ Միրզոյեան Քասիմի տարած աշխատանքի պատմական արժէքը շատ բարձր
գնահատած էր։ Մայր Աթոռ Սուրբ Էջմիածնի մէջ կազմակերպուած շնորհանդէսին ժամանակ ալ
այդ հանգամանքը շատ լաւ բանաձեւումով մը ընդգծեց նաեւ Տ. Շահէ Ծ. Վրդ. Անանեան։
Այսպէս, Քասիմի կողմէ կատարուած առաջին աշխարհաբար փոխադրումով կը սկզբնաւորուի
«Նարեկ»ի թարգմանական պատմութիւնը։ 

Մեր մաղթանքն է, որ Նարեկացի մեծ սուրբի բարեխօսութեամբ միշտ խնկարկուի Քասիմի
անթառամ յիշատակը։ 

Վերջապէս պահը հասա՞ւ Թուրքիոյ եւ Ռուսաստանի ընդհարումին։ Բոլշեւիկեան
յեղափոխութենէն ի վեր ճակատագրական պահերուն միշտ իրարու զօրակցած հզօր այս երկու
պետութիւնները, ձեռք-ձեռքի տուած, Սուրիոյ մէջ խորամանկ արտաքին քաղաքականութիւն
վարելով՝ դարձան գլխաւոր դերակատարները։ Թուրքիան պարտադրեց իր կամքը Արեւմուտքին՝
քրտական ինքնավար շրջաններուն մէջ գրաւելով սահմանային գօտին, ուր պիտի տեղաւորէ
սուրիացի մահմետականներ, այդպէսով բաժնելով սուրիացի Քիւրտերը թրքահպատակներէն։
Վերաբնակեցման ծրագիր մը, որ մարդկայնօրէն ու միջազգային օրէնքով դատապարտելի է։
Սակայն, Եւրոպա աչք կը փակէ, պարզապէս որովհետեւ քաղաքականապէս իրեն համար այդ
լուծումը ձեռնտու է։ Ան բնաւ պիտի չուզէր տեսնել դէպի եւրոպական հողեր գաղթականական
նոր հոսք մը։ Իսկ ԱՄՆ-ն լքեց Քիւրտերը, պահպանելու համար Թուրքիոյ մէջ իր ռազմական
խարիսխներն ու ՕԹԱՆ-ի ռազմավարական շահերը։ 

Վերաբնակեցման քաղաքականութիւնը նոր չէ Թուրքիոյ համար։ Նոյնը կատարած է Կիպրոսի
պարագային Յոյներու հետ եւ Թուրքիոյ քրտաբնակ շրջաններուն մէջ, անցեալին՝ Հայերուն
ալ։ Թէեւ վերջին պարագային՝ նպատակը վերաբնակեցումը չէր, այլ՝ բնաջնջումը։ 

Սակայն, այս բոլորով հանդերձ, Թուրքիոյ հաշիւներն ալ ծուռ դուրս եկան։ Այսօր ինք ալ
կը գտնուի փակուղիի մը առջեւ։ Այն ծուղակը որ լարեց Եւրոպայի եւ ԱՄՆ-ու գլխուն,
այսօր ինքզինք բռնուած կը գտնէ մէջը։ Ռուսաստանի հաւանութեամբ՝ ընդունեց, որ
Սուրիոյ զանազան շրջաններէն իսլամապաշտ զինեալներն ու անոնց ընտանիքները
տեղահանուին ու համախմբուին Իտլիպի մէջ, զանոնք որպէս խաղաքարտ գործածելու նպատակաւ
Արեւմուտքի դէմ, սակայն այսօր անոնք ալ իրենց կարգին Թուրքիա ներխուժելու կը
պատրաստուին, սուրիական բանակին՝ Իտլիպ նահանգը վերագրաւելու նպատակով նախաձեռնած
ռազմական գործողութիւններուն պատճառով։ 

Սուրիա որոշած է վերագրաւել Իտլիպի շրջանը, զոր Թուրքիա իր վերահսկողութեան տակ
առած էր, Ռուսաստանի հետ համաձայնելով։ Սակայն, անդադար յարձակումի ենթարկուելով
իսլամ զինուորեալներու կողմէ, սուրիական բանակը հակայարձակումի անցած է, Ռուսաստանի
օրհնութեամբ։ Իտլիպի մէջ երեք տասնեակէ աւելի թուրք բանակայիններու մահը Թուրքիան
դրած է դժուար երկընտրանքի առջեւ, կամ՝ պարտութիւնը ընդունիլ ու նահանջել եւ կամ՝
հակայարձակումի անցնիլ ու բախիլ ռուսա-իրանա-սուրիական ռազմական դաշինքին։ ՕԹԱՆ
մերժած է Թուրքիոյ օգնութեան հասնիլ Իտլիպի պաշտպանութեան գործին մէջ։ 

Եթէ սուրիական բանակը վերագրաւէ Իտլիպը, բնականաբար կարգը պիտի գայ քրտական գրաւեալ
գօտիին, որուն համար Քիւրտերը եւս պատրաստ են իրենց զինեալները գործի լծելու։
Իրադարձութիւններու այս ընթացքը բնաւ սպասելի չէր Էրտողանի համար, որ ինքզինք
մինչեւ այս հանգրուանը յաղթական ու անյաղթ կը համարէր։ Իր ցանկութիւնը կը պարտադրէր
բոլորին։ Արեւմուտքի իր դաշնակիցներէն լքուած, կը դիմէ իր միակ զէնքին՝
գաղթականութեան դէպի Եւրոպա արձակման։ Որքանո՞վ Եւրոպա կրնայ ազդեցութիւն բանեցնել
Սուրիոյ, Ռուսաստանի եւ Իրանի վրայ, երկիրներ որոնք արդէն տասնեակ տարիներէ ի վեր
արեւմտեան շրջափակումի եւ թշնամական վերաբերումի ենթակայ եղած են։ Փաստօրէն միայն
Իսրայէլն է, որ սուրիական բանակի եւ իրանական ուժերուն ուղղուած իր ռմբակոծումներով
անուղղակիօրէն կ՚օգնէ Էրտողանին, հակառակ Իսրայէլի հանդէպ Թուրքիոյ առերեւոյթ
թշնամական վերաբերումին։ 

Ուրեմն, Էրտողանի իշխանութեան օրերը հաշւուա՞ծ են։ Այդպէս կը յուշեն բոլոր
քաղաքական ազդանշանները, մանաւանդ երբ նկատի առնենք նաեւ Թուրքիոյ ներքին քաղաքական
զարգացումները, ինչպէս՝ Պոլսոյ քաղաքապետութեան կորուստը, Կիւլէնական
ընդդիմութիւնը, մինչեւ իր նախկին կուսակիցները՝ Տաւուտօղլու, Պապաճան, որոնք
ընդդիմադիր կուսակցութիւն հիմնելու դիմած են։ Նոյնիսկ եթէ Էրտողան տապալի, Թուրքիոյ
նոր իշխանութիւնները Քրտական հարցին նկատմամբ պիտի մնան անզիջող, ինչպէս նաեւ՝
Հայոց ցեղասպանութեան ճանաչման։ Իսկ ի՞նչ պիտի ըլլայ ճակատագիրը Իտլիպ հաւաքուած
տասնեակ հազարաւոր ծայրայեղ իսլամապաշտ զինեալներուն եւ անոնց ընտանիքներուն։
Սուրիոյ եւ Միջին Արեւելքի տագնապը կը թուի, թէ դեռ երկար տարիներ ունի իր առջեւ...

Միացեալ Նահանգներու վարչակարգին կողմէ Հայոց ցեղասպանութեան ճանաչումը ճիշդ է, որ
նախագահ Պայտընի օրով եղաւ, այդուհանդերձ ենթահողի ձեւաւորման առումով որոշ
հոլովոյթ ապրած էր: Ուշագրաւ ձեւակերպում բերաւ նախագահ Օպաման «Մեծ եղեռն»
ըսելաձեւը օգտագործելով: Օպամայի բնութագրումը ըստ էութեան 1915-ի
իրադարձութիւնները ցեղասպանութիւն նկատել էր` խուսափելով միջազգային
պատասխանատուութիւն ենթադրող եզրոյթը օգտագործելէ: Նախագահ Թրամփ շարունակեց ըստ
էութեան իր նախորդին բնութագրումը տալու-խուսափելու քաղաքականութիւնը: 

Կարեւոր իրադարձութիւններ արձանագրուեցան նախագահ Թրամփի օրով, երբ անմիջականօրէն
իրար ետեւէ Ցեղասպանութիւնը ճանչցող բանաձեւեր քուէարկեցին Ներկայացուցիչներու
տունն ու Ծերակոյտը: Ընդ որում՝ երկկուսակցական զօրակցութեամբ: 

Այս հոլովոյթին ամփոփ նշումը կը համոզէ, որ Ցեղասպանութեան ճանաչումի ենթահողի
աստիճանական ձեւաւորման գործընթաց կ՚արձանագրուէր Միացեալ Նահանգներու մէջ, ինչ որ
իր լրումին հասաւ նախագահ Պայտընի օրով: 

Ամէն գնահատականէ վեր է Ամերիկայի տարածքին գործող Հայ դատի յանձնախումբերու եւ
Ուաշինկթընի գրասենեակի հետեւողական, արհեստավարժ, տասնամեակներու վրայ երկարող
աշխատանքը, որ ամերիկեան արտաքին քաղաքականութեան գերակայ ուղղութիւններու
նկատառումով կրցաւ ճիշդ քաղաքական պահերուն սաստկացնել լոպիիստական աշխատանքներու
թափը՝ ստորագրահաւաք, նամակարշաւ, դրամահաւաք, բանաձեւերու նախագիծերու
ներկայացում: Մէկ խօսքով՝ կարճաժամկէտ թէ երկարաժամկէտ թիրախային նպատակաուղղուած
աշխատանքի արդիւնաւորում: 

Կայ անշուշտ Միացեալ Նահանգներու արտաքին քաղաքականութեան շառաւիղի խնդիրը եւ այդ
պարունակին մէջ յատկապէս Ուաշինկթըն-Անգարա յարաբերութիւններու ելեւէջները կամ
Ուաշինկթընի դաշնակից Թուրքիոյ մերձեցումները, այս պարագային յատկապէս Ռուսիոյ
դաշնութեան հետ: 

Ներկայացուցիչներու տան եւ Ծերակոյտի Ցեղասպանութեան ճանաչման որոշումները
անմիջապէս յաջորդեցին միջինարեւելեան տարածքներու վրայ ամերիկեան կարմիր գիծերը
հատելու թրքական փորձերուն եւ Մոսկուայէն հակաօդային պաշտպանութեան համակարգերու
գնման գործարքներուն: Մինչ այս բոլորին վրայ կ՚աւելնային Պայտընի ապրիլքսանչորսեան
ուղերձին նախորդած Պայտըն-Փութին աննախադէպօրէն սուր վէճին Էրտողանի հրապարակային
զօրակցութիւնը Փութինին եւ այս առումով Միացեալ Նահանգներու նախագահին հասցէին
հնչեցուցած մեղադրանքը: 

Միջինարեւելեան տարածքներու վրայ Անգարայի յաւակնոտ քայլերուն կ՚աւելնային այս
անգամ ռուսական համաձայնութեամբ Թուրքիոյ հարաւային Կովկաս մուտքը: Պահը կը
հասուննար Ուաշինկթընի կողմէ իր դաշնակիցը զսպելու եւ զսպիչ խաղաթուղթեր
օգտագործելու կամ զգուշացնող քայլեր առնելու: 

Ամերիկեան վարչակարգի ճանաչումը միայն անհատական կամ համայնքային հատուցման նպաստող
ուղիի հարթում չէ անշուշտ: Պարզ է, որ աշխարհի գերհզօր պետութեան առած քայլը
կ՚ընկալուի ուղենիշ շարք մը այլ պետութիւններու համար, հետեւելու՝ ամերիկեան
վարչակարգի օրինակին: 

Այստեղ չ՚աւարտիր Միացեալ Նահանգներու նախագահին բերած բեկումը: Պատահական չէ, որ
Ներկայացուցիչներու տան պիտի ներկայացուի հայ ռազմագերիներու տունդարձի հրամայականը
շեշտող եւ Պաքուէն համապատասխան քայլերու դիմելու պահանջի բանաձեւի նախագիծը: 

Կը թուի, որ Ուաշինկթըն պահը հասունցած կը նկատէ արցախեան հակամարտութեան միջնորդի
իր դերակատարութիւնը վերստանձնելու: Մենք արդէն իբրեւ հայկական կողմ Արցախի
կարգավիճակի յստակացման օրակարգին վրայ կեդրոնանալու իրականութեան դիմաց ենք: 

Միացեալ Նահանգներու մէջ, Ցեղասպանութեան ճանաչումէն ետք Հայ դատի ռազմավարութիւնը
եթէ երկարաժամկէտ կտրուածքով հատուցման խնդիրներու բարձրացումն է, ապա աւելի
անմիջական հրատապութեամբ Արցախի տարածքային ամբողջականութեան վերականգնումն ու
անկախութեան ճանաչումի առաջադրանքն է յայտնապէս: 

Կովկասի ուղղութեամբ եւ յարաբերակցաբար հայկական գործօնին Ուաշինկթընի հայեացքները
միայն արցախեան հակամարտութեան չեն վերաբերիր: 

Միացեալ Նահանգներու արտաքին գործոց նախարարութեան բանբերին Հայաստանի
Հանրապետութեան նկատմամբ կատարած յայտարարութիւնը յստակ ուղերձ է երկու
ուղղութեամբ: Ըստ անոր, Միացեալ Նահանգներ նախանձախնդիր են Հայաստանի
Հանրապետութեան տարածքային ամբողջականութեան եւ ինքնիշխանութեան պահպանումով: Պարզ
է, որ Թուրքիոյ մղումով Ազրպէյճանը ախորժակներ կը հրապարակէ Հայաստանի տարածքներուն
ուղղութեամբ: Իսկ յատկապէս 44-օրեայ պատերազմէն ետք խնդրոյ առարկայ դարձաւ մեր
երկրին գերիշխանութիւնը. մեր փոխարէն կը բանակցի եւ տնօրինումներ կը կատարէ
Մոսկուան: 

Այս բոլոր հանգամանքները նկատի ունենալով պէտք է դիտարկել Ցեղասպանութեան ճանաչումի
ամերիկեան հոլովոյթը, քաղաքական ներկայ պահը, կովկասեան իրավիճակը եւ ամերիկեան
զգուշացումները. ո՛չ միայն Անգարային: 

Պետական Խորհուրդի Ընդհ[անուր] Ժողովը կը քննէ եղեր Մամուլի կանոնադրութիւնը, որը
անշուշտ գործադրութեան յանձնուելէ առաջ պիտի ենթարկուի Երեսփ. Ժողովի
վիճաբանութեան։ 

Մամուլը՝ խօսքն է, ազատ խօսքը, որ տպագրութեան միջոցով կ՚արտայայտուի՝ ուղղուած
հասարակութեան եւ ամբողջ մարդկութեան։ 

Սահմանադրական երկիրներու մէջ կայ երկու զօրեղ եւ նուիրական հաստատութիւն՝
ժողովուրդին մտածման ու զարգացումներուն իբրեւ բեմ, մէկը՝ Խորհրդարանը, Ազգային
ներկայացուցիչներու ժողովը, միւսը՝ Մամուլը։ Ինչպէս որ Երեսփոխանական Ժողովը պէտք է
բացարձակապէս անկախ եւ անձեռնմխելի ըլլայ, նոյնպէս Մամուլը պէտք է ըլլար անկաշկանդ
եւ ազատ՝ ո՛ եւ է սահմանափակումէ, ո՛ եւ է ճնշիչ կանոններէ ու այնպիսի կանոնական
տրամադրութիւններէ՝ որոնք այս կամ այն կերպով, այս կամ այն առիթի տակ բաց դուռ
կազմեն իշխանութեան քաղաքական ոտնձգութիւններուն ու վարչական միջամտութիւններուն։ 

Եթէ կարելի է Երեսփոխանական Ժողովին խօսելու ազատութիւնը կանոնադրութեան եւ
սահմանափակումներու ենթարկել, եթէ կարելի է Երեսփ. Ժողովին, այսինքն ժողովուրդի
կարծիքներուն եւ մտածումներուն թարգման ըլլալու կոչուած անձնաւորութիւններուն խօսքի
չափը կշիռքի ենթարկել եւ արգելափակ միջոցներու տակ առնել՝ առանց ճշմարիտ ազատութեան
դէմ մեղանչելու, կարելի է նոյնպէս մամուլի ազատութիւնն ալ սահմանաւորել ու չափուած
կանոններու շրջանակի մը մէջ սեղմել։ Հանրային կարծիքի եւ ազատ մտածման
արտայայտութիւններուն, Խորհրդարանին եւ Մամուլին՝ մէջ արժէքի ո՛չ մէկ տարբերութիւն,
ո՛չ մէկ զանազանութիւն կայ։ 

Ինչպէս որ կատարեալ Սահմանադրութիւնը պարտաւոր է ամէն կերպով դիւրացնել ժողովուրդի
ցանկութիւններուն, պահանջներուն ձգտումներուն եւ հայեացքներուն միջոցները,
ապահովելով Խորհրդարանին՝ իր բարոյական ու մեքենական գործունէութեան անթերի
ազատութիւնը, նոյնը պարտաւոր է ընել՝ միեւնոյն համեմատութեամբ եւ միեւնոյն
պատճառներով՝ Մամուլի համար։ 

Եթէ Խորհրդարանը բերանն է ժողովուրդին եւ վերահսկիչը՝ դատական ու գործադիր
իշխանութեանց, Մամուլը եւ՛ ամենօրեայ շրթունքն է ժողովուրդին եւ՛ վերահսկիչը թէ՝
գործադիր ու դատական իշխանութեանց, թէ նոյնինքն օրէնսդիր իշխանութեան՝ Խորհրդարանին
միանգամայն։ 

Այն օրը ուր Մամուլին իրաւասութենէն խլուի ազատութիւնը՝ առաձգական եւ միշտ նենգաւոր
կանոններու միջոցով, այն օրը ուր մամուլը կորսնցնէ իր խօսքի ազատութիւնը՝ ա՛յն օրը
արդէն երկրին բովանդակ ազատութիւնը կարելի է բռնաբարուած եւ քանդուած համարիլ։ 

Մամուլը ուրիշ բան չէ՝ եթէ ոչ հանրային կարծիքը, ժողովուրդին ձայնը եւ
հասարակութեան խօսքը։ 

Այդ կարծիքը, այդ ձայնը եւ այդ խօսքը պէտք է լսուին ամէն օր եւ լիակատար
ազատութեամբ, դառն ըլլան թէ քաղցր իրաւացի կամ անիրաւ, արդար կամ դատապարտելի։
Սահմանադրութիւնը, որ իբրեւ հիմնական սկզբունք, կ՚ապահովէ անհատին խօսքի ու
գաղափարի ազատութիւնը, չի կրնար երբեք ո՛չ մէկ արգելիչ միջոցներով ու եղանակով
կաշկանդել անհատներուն հաւաքական ձայնը, խօսքի հաւաքական ազատութիւնը։ 

Ճիշդ է, կրնայ պատահիլ որ յանուն Մամուլի ազատութեան՝ խօսքը գործածուի չարաչար
կերպով, կատարուին զեղումներ ու շանթաժներ։ 

Ճիշդ է, կրնայ պատահիլ որ Մամուլի անարժան գործիչներ եւ անազնիւ մարդիկ զեղծանին
այս ազատութեամբ եւ շահագործեն այս ազատութիւնը՝ ի նպաստ դատապարտելի շահերու եւ
դիտումներու։ 

Ճիշդ է, այս բոլորը կրնան պատահիլ եւ կը պատահին միշտ ամէն տեղ ու ամէն երկրի մէջ։

Բայց բոլոր այդ պատճառները, բոլոր այդ նկատումներն ու նախատեսութիւնները բնաւ չեն
կրնար այնքան արժէք ունենալ որ աւելի կշռեն քան ինքն իսկ խօսքի ազատութիւնը եւ այդ
ազատութեան ընդհանուր օգուտները։ 

Այդ բոլոր զեղծումներուն եւ անպատեհութեանց դէմ իբրեւ հակակշիռ՝ Սահմանադրութիւնը
մէկ բարոյական ուժ միայն կրնայ հարկադրել, — ԴԱՏԱՐԱՆԸ։ 

Դատարանէն դուրս՝ Մամուլին համար սահմանուած ամէն կաշկանդիչ օրէնք՝ բռնութիւն է եւ
բռնութիւն կը մնայ։ Եւ Դատարանը՝ Մամուլի միջոցով կատարուած ամէն անիրաւ
քննադատութիւն, ամէն զեղծում ու վնաս կը դատէ այնպէս՝ ինչպէս կը դատէ ո՛ եւ է
անհատէ մը ուրիշ անհատի մը դէմ բացուած իրաւունքի դատ։ 

Ընդունելով որ անհատ մը՝ առանց Մամուլի դիմելու, կարող է խօսքով ու իր լեզուով
վնասել ուրիշի մը պատուին, անիրաւութիւն հասցնել անոր, պատճառել բարոյական եւ
նիւթական վնասներ՝ փողոցի մէջ, հանրութեան առջեւ, գաղտագողի փսփսուքներով եւ դեռ
բազմաթիւ եղանակներով՝ միթէ Օրէնքը բերնակա՞պ դնել հարկադրուած է մարդոց
շրթունքներուն վրայ, քաղաքացիներէ 100 կամ 500 ոսկիի երաշխաւորութի՞ւն կը պահանջէ։
Ո՛չ, այս տեսակ ծիծաղելի եւ անհեթեթ միջոցներ ձեռք չ՚առներ եւ չէ առած, այլ
պարզապէս անիրաւուածին բողոքին համաձայն՝ անիրաւողին ու յանցաւորին օձիքէն կը բռնէ
եւ զայն դատաստանի կ՚ենթարկէ։ 

Սակայն, ինչ որ անհեթեթ է ու ծիծաղելի՝ սովորական կեանքի եւ անհատներու առօրեայ
յարաբերութեանց համար, անհեթեթ չի նկատուի Մամուլի ազատութեան տեսակէտով։ 

Պետական Խորհուրդի քննութեան ներկայացող Մամուլի Կանոնագիրը կը պահանջէ եղեր որ
«լրագրի արտօնատէր մը 500 ոսկիի երաշխաւորութիւն մը տայ կանխաւ». ինչո՞ւ. հապա եթէ
այդ 500 ոսկիի երաշխաւորութիւնը չի կրնայ տա՜լ։ Ո՞ր քաղաքացիէն նիւթական սակ
պահանջուած է՝ իր ապագայ զեղծումներուն, յանցանքներուն, անիրաւութիւններուն կամ
ոճիրներուն ի հաշիւ. ո՞ր խանութպանէն, ո՞ր վաճառականէն եւ ո՞ր առեւտրականէն օրէնքը
կանխաւ այդ տեսակ երաշխաւորութիւններ կ՚առնէ՝ անոնցմէ մէկուն գործի ձեռնարկելէն
առաջ, չէ՞ որ անոնց իւրաքանչիւրն ալ կարող է խարդախել, անիրաւել, գողանալ եւ վնասի
ենթարկել անհատի մը կամ հանրութեան բարոյական ու նիւթական շահերը։ 

Մամուլի այդ բարի պտուղ կանոնագիրը ունի սակայն ամէնէն վտանգաւոր եւ ամէնէն
կասկածելի ուրիշ տրամադրութիւն մը. 

« Լրագիրները երկրին օգտակար յօդուածներ միայն պիտի հրատարակեն եւ երկրին
անդորրութիւնը վրդովող հրատարակութիւններու մէջ պիտի գտնուին. » 

Երկրին համար օգտակար յօդուածներ բացատրութիւնը այնքան յարաբերական, այնքան
պարագայական եւ առաձգական իմաստ մը ունի որ կարող է Լրագրութեան եւ Մամուլի
ազատութեան գլխուն դառնալ մշտական սպառնալիք ու մշտական ճնշում։ Ինչ որ ես
բացարձակապէս օգտական կը դատեմ երկրին շահերուն համար, ուրիշ մը կարող է նոյնքան
վնասակար դատել. ո՞ր աստիճանաչափով պիտի վճարուի այդ այնքան անորոշ, այնքան տարտամ
օգտակարութիւնը, ինչպէս կ՚ըլլան սովորաբար իշխանութեանց կողմէ սահմանուած
կանոնները։ Երկրին օգտակարութեան խնդիրը կը շօշափուի բազմաթիւ եւ բազմաձեւ մտքով,
գիտութեան փիլիսոփայութեան, բարոյականի, քաղաքականութեան, ընկերական
վարդապետութեանց եւ դեռ այնքան այլազան գաղափարներու ու թէօրիներու միջոցով։ Ինչ որ
այս ինչ գաղափարը, այս ինչ հայեացքն ու համոզումը մէկ քանիներու համար բացարձակ
արդարութիւններ կրնան ընդունուած ըլլալ ի նպաստ երկրին ու անոր զարգացմանը, նոյն
գաղափարներն ու համոզումները կրնան վճռական կամ ենթադրական չարիքներ համարուիլ
կառավարութեան տեսակէտով. ո՞վ պիտի ըլլայ ճշմարտութիւնը վճռողը։ 

Անցեալին եւ դեռ շատ մօտիկ անցեալին մէջ աշխարհքի ամենասուրբ ճշմարտութիւններէն մէկ
քանին, օրինակի համար՝ Ազատութիւնն ու Իրաւունքը՝ կառավարութեան կողմէ կը նկատուէին
քրէական ոճիրներ եւ անոնց քարոզիչները՝ եղեռնագործներ։ 

Ինչո՞ւ կարելի չըլլայ ընդունիլ թէ այսօրուան կեանքին մէջ ալ կրնան պատահիլ նոյնքան
ուրիշ համոզումներ եւ գաղափարներ՝ որոնք ճշմարտութիւններ են եւ հետեւաբար օգտակար
երկրին, բայց ո՛չ կառավարութեանը։ 

Եւ ահա օրէնքը՝ որ կը կանգնի մըտածողին առջեւ խիստ, անողոք եւ երկսայրի, ու կը
հարկադրէ զայն լռութեան, կը դատապարտէ զայն պատժի։ 

Այսպէս, այս երկրին մէջ այսօր իսկ բազմաթիւ անձնաւորութիւններ ու մէկէ աւելի
կուսակցութիւններ կան, որոնք համոզուած են թէ կեդրոնացման վարչական ձեւը աղէտ մը,
չարիք մըն է պետութեան ու երկրին համար. մինչդեռ անձնաւորութեանց ուրիշ
խմբակցութիւն մը կամ կազմակերպութիւն մը՝ իբրեւ չարիք ու աղէտ կը նկատէ երկրին
համար ապակեդրոնացման դրութիւնը։ Ո՞ր օրէնքը արդարութեամբ պիտի կարող ըլլայ վճռել
այս հարցին նկատմամբ, եթէ անիկա վաղը յանկարծ դատարանի մը առջեւ ելլէ։ 

Այսպէս, վարչութեան գլուխ անցած կեդրոնացման գաղափարի պաշտպան անձնաւորութիւնները
կարող պիտի ըլլան այս ու այն րոպէին հալածել եւ ճնշել ապակեդրոնացման կուսակիցներն
ու պրօպականտիստները, զանոնք նկատելով իբրեւ երկրին անդորրութիւնը վրդովող մարդիկ։
Ու Մամուլի օրէնքը իրենց զէնքը պիտի ըլլայ. այդ զէնքով իրաւունք պիտի ունենան
դադրեցնել թերթեր, արգիլել գրքերու հրատարակութիւնները եւ նոյն իսկ պատժել անոնց
հեղինակները։ Որպէս զի այս բռնութիւնները եւ անիրաւութիւնները տեղի չունենան՝ հարկ
է հարցը դնել ուրիշ եղանակով։ 

Երկրին օգտակարութիւնը եւ Երկրին անդորրութիւնը չափազանց անորոշ եւ անիմաստ
բացատրութիւններ են, պէտք է ճշդորոշել զանոնք ու սահմանել, թուումն մասանցը ընելով
նոյն Օգտակարութեան եւ Անդորրութեան դէմ մեղանչող պարագաներուն, որպէսզի կարելի
ըլլար կշռել զանոնք, վիճել անոնց վրայ եւ Խորհրդարանի որոշումէն ետքը դնել
գործադրութեան։ Անկէ ետք ամէն բան պայծառ կ՚ըլլայ եւ երկդիմութիւնը չի դառնար
ձեռնտու բռնապետութիւն՝ կառավարութեան հաշւոյն։ 

Իսկ 500 կամ աւելի ու պակաս ոսկիներու երաշխաւորութիւն պահանջելը լրագրապետներէ կամ
հրատարակիչներէ՝ բացէ ի բաց հարուած է՝ ուղղուած ժողովուրդի մտաւոր զարգացման ու
յառաջդիմութեան։ 

Յունվ. 16/29 

Ա. 

Մարդ մը, որուն երեսը երբեք չէինք տեսած, խաւարի մէջ ապրող դիւային էակ մը.
գոյութիւն ունէ՞ր իրօք, թէ առասպել մըն էր որ բերնէ բերան կրկնուելով, տարածուելով`
վերջնական ձեւ ու վաւերացում կը ստանայ, իրողութեան կարգ կ՚անցնի: 

Գող մըն էր Զաբուղոն մեր գեղին մէջ. ո՛չ այն ռամիկ գողը, որ կը բռնուի շարունակ, կը
ծաղրուի ու բանտերու մէջ կը փճանայ. ոչ ալ այն ահարկու աւազակը որուն գողօնին արիւն
կը խառնուի ատեն ատեն: 

Իր մեծ արժանիքը ճարպիկութեանը մէջ էր. օդի պէս անօսր, ոգիի մը պէս աներեւոյթ, տեղ
մը չէ ու ամեն տեղ է միանգամայն: 

Ամենէն աւելի ամուր փակուած դուռը, ամենէն բարձր պատը` մտնելէ չեն արգիլեր զինքը.
բանալիին ծակէն, տախտակներուն ճեղքերէն ներս կը սպրդի կարծես, անշշուկ ստուերի մը
պէս: 

Ամեն բան գիտէ, ամեն խօսք կը լսէ ու դռնփակ նիստերը իրեն համար չեն. իրեն համար
պատրաստուած ծուղակներուն մէջէն յաջողութեամբ դուրս կ՚ելլէ միշտ, վարպետ ձեռնածուի
մը պէս զարմանքի մէջ թողլով զինքը բռնելու պատրաստուող միամիտները: 

Երեսը շիտակ տեսնող չկար. բայց կը պատմուէր — ո՞վ, կամ ի՞նչպես, չեմ գիտեր — թէ
երիտասարդ մըն էր այս տղան, նկնահասակ, թխադէմ ու վատոյժ տղայ մը. երկաթագործի քով
աշկերտութենէ եկած էր ու կղպանքներու արուեստը պէտք եղածէն աւելի սորված էր: 

Հիմա արուեստասէրի մը պէս կ՚ապրէր, գողնալով թալլելով շարունակ, աւելի
սնապարծութենէ քան թէ իրական չարութենէ մղուած: Կը բաւէր որ իր ճարտարութեան փորձը
տար ամենէն անմատչելի կարծուած տուները կողոպտելով, ու յօժարութեամբ ետ պիտի տար
գողօնը թէ որ բռնուելու վախը չըլլար: 

Կամաց կամաց մտերմութիւն մը հաստատուած էր գիւղացւոց ու այս գողին մէջ. ի հարկէ
ստիպեալ` վարժուեր էինք իր ներկայութեան. այս խորհրդաւոր ու անմեկնելի գոյութիւնը,
հալածական մարդու այս աստանդական կեանքը` սրտերնիս կը շարժէր, ու քիչ մըն ալ թէ որ
երթայինք առաջ, պիտի սիրէինք զինքը: 

Բ. 

Զաբուղոն նշանուած էր. կը զարմանա՞ք: 

Նշանտուքը Պատրիարքարանի մեծ դահլիճը կատարուած չէր հարկաւ: Փոխանորդ Հայրը օրհնած
չէր զայն, ոչ ալ լրագիրները ծանուցեր էին: 

Պարզապէս, յաւիտեան իրար սիրելու խօսք տուած էին, գիշեր մը, ծառի մը տակ, աստղերը
ունենալով իրենց վկայ. եւ աշխարհիս ամենէն մեծահանդէս նշանտուքը եղած էր իրենցը: 

Ամենքնիս կը ճանչնայինք Վասիլիկը, այն վտիտ դէմքով ու թնջուկ մազերով աղջիկը, որ
գոյնզգոյն պատմուճաններով, արտակարգ արդուզարդերով` վերը, լեռը կու գար պտըտելու
մինակը, շաբաթ իրիկունները: 

Ոչ ոք կը համարձակէր աչք նետել կամ դարպաս ընել անոր. Կեսարի խօսեցեալն էր անիկա.
իր բացակայ նշանածին տարածած սարսափին մէջ պլլուած` աներկիւղ կը պտըտէր ամեն տեղ.
ու զինքը պահպանող այս վախը կը վայլէր իրեն. անմատչելի ըլլալը` հրապուրիչ կ՚ընէր
զինքը: Մասամբ մըն ալ նշանածին փառքը իր վրայ կ՚անդրադառնար. անոր արկածալից
կեանքին կապուող այս աղջիկը սովորական մէկը չէր կրնար ըլլալ. աշխարհքէն դուրս ապրող
մարդուն նշանածն ալ աշխարհքէն դուրս արարած մըն էր. ու տեսակ մը պատկառանքի
խառնուած ըղձանքով մը կը նայէին իրեն, ամեն անգամ որ այս լուացարարի աղջիկը, վէս ու
արհամարհոտ դիցուհիի ձեւերով, իր շաբաթական պտոյտը ընելու կու գար մեր կողմերը: 

Վասիլիկ` ինքը գոհ կը թուէր այս կեանքէն. մարդ մը կար մութին մէջ որ զինքը կը
պաշտէր, Ռիւյ Պլասի ըսածին պէս, առանց երեւան ելլելու, առանց իր քովը գալու
հրապարակաւ: 

Ու մութը` իրական մութն էր հոս. կեանքը` գիշերը կ՚սկսէր իրեն համար ու գիշերը կը
վերջանար. վասն զի նշանածը մութին կրնար գալ, ամենէն անակնկալ մէկ պահուն, մտքէ
չանցած ծպտումի մը տակ, որուն գրկաբաց կ՚սպասէր: 

Ուրիշներ կրնային ըսել որ «այսքան օր» ապրեցան. ինքը պիտի ըսէր «այսքան գիշեր»: 

Լուսինին պէս խաւար պէտք էր որպէս զի փայլէր. էապէս աղջամուղջի դշխոն էր այս
աղջիկը: 

Ու գողը, իր յարափոփոխ այլակերպութիւններովը, ամեն գիշեր նոր սիրահար մը կը թուէր
իր աչքին, եւ այսպէս ամեն հասակները ու ամեն գոյները կարգով կը ծնրադրէին իր առջեւ,
դիւթական անուրջ մը շինելով ամեն ատեն: 

Գ. 

Սկիզբները Վասիլիկ երջանիկ եղաւ այսպէս. բաղդին չէ՞ր նմաներ քիչ մը այս անտեսանելի
սիրահարը որ աշխարհքը կը կողոպտէր զինքը յափրացնելու համար ամեն ճոխութիւններով: 

Օր մը սակայն այս ամենը ծաղրելի թուեցան իր աչքին: Իր գաղտագողի ու թաքուն
երջանկութիւնը բան մը կը կորսնցնէր այսպէս ծածուկ մնալով ու չկրնալով ուրիշներուն
ցուցուիլ: Երեւակայեցէք մեծագին ադամանդ մը որ յաւիտեան տուփի մը մէջ փակուած
մնալու դատապարտուած ըլլայ ու չկրնաք օր մը կուրծքերնուդ վրայ դնելով դիմացիննիդ
շլացնել: 

Իր բոլոր վայելքները, իր բոլոր ունեցածը այս գոցուած ադամանդին տպաւորութիւնը կը
թողէին: Ինքը մանաւանդ, ցուցամոլ էակ, չէր կրնար գոհանալ կեանքի այն ներքին ու լռին
ներդաշնակութեամբը որ ահա իր ձեռքին տակն էր եւ որ դուրսը արձագանգ չէր ձգեր.
մարդիկ կան որ դերասաններ են աշխարհիս վրայ. իրենց սեփական կեանք ու գոյութիւն
չունին եւ ուրիշներուն համար կ՚ապրին միայն. հանդիսատեսներ պէտք է ասոնցպէսներուն,
ու կեանքը հրապոյր չունի եթէ զիրենք դիտողներ պակսին. դերասաններ` որ յանձն չեն
կրնար առնել թափուր սրահի մը առջեւ ներկայացում տալ։ 

Այսպէս էր Վասիլիկ. իր մեկուսացումը` լքում կը նշանակէր. ոչ ոք իր երեսը կը նայէր
փողոց ելած ատեն. գեղին բոլոր երիտասարդները իր հրապոյրներէն կը դողային: Հիմա
պչրանքի արուեստը կը փորձէր անոնց դէմ, թոյլ ու երերուն քալուածք մը առած էր որ
նուրբ մարմինին ամեն խաղերը կը մատնէր, եւ այսպէս ցանկութեան տաք հով մը կը տարածէր
շուրջը ու օձի նայուածք մը` որուն հանդիպողը կը կախարդուէր: 

Օր մը տղուն մէկը կապուեցաւ անոր ու հետը ամուսնանալ առաջարկեց. այն վայրկեանէն
գողին սէրը անտանելի լուծ մը դարձաւ իրեն: Ալ չկրցաւ սպասել անոր, գիշերները
լուսցնել, ժամադրութիւններուն գտնուիլ, սա պարտէզին մէջ, կամ ան լերան վրայ. ամեն
առթիւ գանգատեցաւ, բողոքեց, ու լացաւ. միւսը կը զարմանար. ինչո՞ւ այս արցունքը, չէ՞
մի որ առաջուան պէս կը սիրէին իրար. ի՞նչ փոյթ մնացածը. Զաբուղոն իր առանձնացած
կեանքովը, միամիտ մարդու յատուկ անծալք գաղափարները կը պարզէր: 

— Ի՞նչ պիտի ըլլայ ասոր վերջը, կը հարցնէր աղջիկը: 

Ասոր վե՞րջը. Զաբուղոն երբեք չէր խորհած ատոր. ընդհակառակը կը փափագէր որ վերջը
չգայ: 

Այն ատեն յուսահատած` յօժարութեամբ բաժանում ձեռք բերելէ այս նշանտուքէն, որ
օրհնուած պսակէ աւելի ամուր ու հաստատ կ՚երեւար, դիւային խորհուրդ մը անցաւ մտքէն.
գիշեր մը ոստիկանները կանչեց ու ձերբակալել տուաւ Զաբուղոնը: 

Պրն. Քառլիէի քարտուղարը քաղաքավար մարդ մըն է։ Հասակը երկար ու սլացիկ։ Մասնաւոր
խնամք մը կը տեսնուի հագուստը կրելուն մէջ, փողկապին հանգոյցին եւ տեսակին
ընտրութեան մէջ։ Կանգնած էր գրասեղանին առջեւ եւ իր կիրթ ձեւերով, որոնք իրական
հաճոյք մը կը պատճառեն խօսակցին, կը ջանար զիս համոզել թէ երկար չի տեւեր, անպայման
ժամէ մը վերադարձած կ՚ըլլայ։ 

— Խնդրեմ, ըսաւ, նստեցէք, կաշիէ բազկաթոռ մը ցոյց տալով։ 

Ընդունեցի իր հրաւէրը եւ բազմեցայ հանգստաւէտ թիկնաթոռին մէջ։ 

— Կ՚երեւի բնաւ բախտը պիտի չունենամ Պ. Քառլիէին հանդիպելու, ըսի, թեւերս կուրծքիս
վրայ խաչաձեւելէ ետք, անցեալ անգամ ալ հինգ վայրկեանով մը զինքը փախցուցի։ 

— Պրն. Քառլիէ շատ զբաղած է դուրսի գործերով, մանաւանդ երբ պարտադրութիւններ կան,
պատասխանեց քարտուղարը, առանց գլուխը սեղանէն վեր առնելու։ 

— Կարելի՞ է ասանկ մեծ գործի մը ժամերուն պարտադրութիւններ ընդունիլ։ 

— Կան որ կարելի չէ մերժել, անոնք ուղղակի գործին հետ կապ ունին, ըսաւ քարտուղարը
կողմնակի ժպիտով մը եւ աւելցուց՝ գլուխը առջեւի տետրակէն վեր առնելով՝ Պրն. Քառլիէ
գրեթէ բոլոր յուղարկաւորութիւններուն ներկայ կ՚ըլլայ։ Այս առաւօտ ալ
յուղարկաւորութեան գնաց։ Բայց, ժամը տասնըմէկին վերադարձած կ՚ըլլայ։ 

Գրամեքենային աղմուկը դադրեցաւ մէկէն։ Ձախ անկիւնը, պատուհանէն հոսող առատ լոյսին
տակ, արմունկները սեղանին եզերքին կրթընցուցած, մեքենագրուհին ծիծաղկոտ դէմք մը կը
ցուցնէր։ Ահա այդ ծիծաղն էր, որ քաջալերեց հետաքրքրութիւնս եւ ըսի, աւելի բան
սորվելու նպատակով, քան թէ ըսածիս ճշմարտութեանը հաւատալով. 

— Կ՚երեւի Պրն. Քառլիէ շատ ազգականներ եւ բարեկամներ ունի, այդքան յաճախ
յուղարկաւորութեան երթալու համար։ 

— Ո՛չ ազգականներ են ոչ ալ բարեկամներ, եւ կամ երկուքն ալ, ճշդեց Պրն. քարտուղարը,
առանց կարենալ պարտկելու իր խնդուքը, բայց մանաւանդ յաճախորդներ են։ Եթէ կարելի է
այդպէս ըսել, Պրն. Քառլիէ աւելի իր շինած դագաղին է, որ կը հետեւի քան թէ անոր մէջ
պառկող ննջեցեալին։ Ասիկա հին աւանդութիւն մըն է՝ երբ դեռ Պրն. Քառլիէ գիւղին վերի
փոքրիկ արհեստանոցը ունէր միայն։ Հիմակուան այս գեղեցիկ գործարանը ամբողջութեամբ
ողջերուն չի պարտիր։ Ավինեոնէն մինչեւ Թարասքոն տարածուող գիւղերուն ու քաղաքներուն
դագաղները գրեթէ բոլորն ալ հոս կը շինուին։ Ամէն մէկ դագաղը, որուն կը հետեւի Պրն.
Քառլիէ, նոր դագաղ մը կը բերէ իր ետեւէն։ Առեւտուրին գաղտնիքը ներկայութեան մէջ է։
Ամէն տեղ ներկայ պէտք է ըլլալ, այս պարագային՝ յուղարկաւորութիւններուն։ Այնպէս որ
հետզհետէ յուղարկաւորութիւնը տեսակ մը աւանդութիւն եղած է Պրն. Քառլիէի մօտ։ 

— Այսինքն, հասութաբեր աւանդութիւն մը, առարկեցի զուարթութիւնս զսպելով։ 

— Խնդրեմ, ըսաւ քարտուղարը կտրուկ, որ յանկարծ, ինծի պէս, չափէն աւելի առաջ գացած
ըլլալու զգացումը ունեցած էր։ 

— Խնդրեմ, կրկնեց, մի՛ մոռնաք, որ հիմա ասիկա ճշմարիտ աւանդութիւն մըն է եղած,
կորսնցնելով քիչ առ քիչ իր առեւտրական նշանակութիւնը։ 

Մեքենագրուհին ուսերը շարժելով ժպտեցաւ ու անցաւ աշխատանքին։ Նորէն լուռ ու բարձր
գրասենեակին մէջ սկսաւ երգել գրամեքենան, իսկ քարտուղարը լուրջ դէմքը կախեց առջեւի
հաստ տոմարին վրայ։ 

Կարճ լռութենէ մը ետք, Պրն. քարտուղարը գլուխը թեթեւ մը վերցուց եւ ըսաւ, ժպտերես,
կարծես շահելու համար սիրտս զոր հաւանաբար վիրաւորած ըլլալ կը կարծէր։ 

— Պէտք է խորհիլ, որ ողջերը այնքան ալ նպաստաւոր չեն առեւտուրին, տնտեսական այս գէշ
ժամանակներուն։ Կեանքը կաղն ի կաղ կը քալէ, բայց կարելի չէ մահը կասեցնել իր
անարգել քայլին մէջ, իսկ մեռելները կարելի չէ թաղել առանց դագաղի։ Պրն. Քառլիէի
անձին մէջ իրար կը միանան բարձրորակ առեւտրականն ու արտադրողը։ 

Ու Պրն. քարտուղարը վերադարձաւ իր հաշիւներուն։ 

Անոր վերջին խօսքերուն արձագանգը դեռ երկար տեւեց միտքիս մէջ։ Լռութիւնը կրկին
հաստատուեցաւ գրասենեակին մէջ, համապարփակ։ Կարծես անձերն ու իրերը կը ծծէին զայն
յամրօրէն։ Մաքուր եւ սպիտակ պատերը միայն կը խնդային քառակուսի մեծ պատուհաններէն
ներս հոսող գարնանային արեւին։ Կաղնիէ պայծառ կարասիները կը փայլէին։ Մեքենագրուհին
աւարատած էր աշխատանքը եւ հիմա գիրք կը թըղթատէր։ Մերթ ընդ մերթ դարձող էջի մը
շշնջիւնը կենդանութիւն կը բերէր լճացող մթնոլորտին մէջ։ Դուրսը, արեւահար եւ քարուտ
բլուրներուն պարը կապոյտ երազ մը կ՚ապրէր։ Մինչ այդ, ժամանակը, անտարբեր մարդոց
հաշիւներուն, միօրինակ բայց անյեղլիօրէն կը շարունակէր իր անդրադարձ քայլը։ 

Պրն. Քառլիէ չէր երեւեր, ժամը տասընմէկը անցած էր արդէն։ Ոտքի ելայ եւ ծեքծեքուն
կակազեցի. 

— Կարծեմ թէ կրնամ մեկնիլ։ Պէտք է որ կէսօրին Քարբանդրա հասնիմ։ Արդէն դուք ձեր
ապսպրանքները ուղղակի մեր տունին կը ղրկէք, թէեւ կ՚ուզէի Պրն. Քառլիէին ցուցնել մեր
նոր նմոյշները։ Ունինք նաեւ դագաղի վերաբերեալ բաներ: 

Եւ սկսայ ծրարէն հանել ու շարել զանոնք սեղանին վրայ։ 

— Լաւ կ՚ըլլար, որ սպասէիք, ըսաւ Պրն. քարտուղարը, ի տես փայլփլող խաչերուն եւ
խաչուած քրիստոսներուն, ինչ որ ինծի յոյս տըւաւ թէ Պ. Քառլիէ ինքն ալ պիտի հաւնէր
անոնց։ 

— Չուշանայ, աւելցուց, պարզապէս փոքր ուշացում մըն է։ Այսօրուան թաղուողը հարուստ
մարդ է, իսկ տէրտէրները, գիտէք, իրենց աղօթքները կ՚ընծայեն ստացուած դրամին
համեմատ։ 

Հազիւ թէ Պրն. քարտուղարը լրացուցած էր իր խօսքը, Պրն. Քառլիէ ներս մտաւ։ Տակաւին
սեւ զգեստները կը կրէր։ Սեւը զինք աւելի կը կարճըցնէր։ Անոր լեցուն մարմինը կը
յորդէր յուղարկաւորի հագուստէն, որ մաշիլ չէր գիտեր։ Եթէ չըլլար անոր կարմիր
այտերուն վառվռունութիւնը, որ աղուոր ուտող խմող մը կը յայտնէր իր մէջ, աչքերուն
արտայայտութեան մէջ տեղ բռնած յուղարկաւորի երեւոյթը տխուր շեշտ մը պիտի դնէր այս
արեւոտ սենեակին ներսը։ Բայց անոր ակնարկները իսկոյն հետեւեցան սեղանին վրայ դրուած
նմոյշներուն, մասնաւորապէս դագաղի վերաբերեալ նմոյշներուն, բուռն հետաքրքրութիւն մը
անոր բիբերուն մէջ կարծես մէյմէկ մոմ վառեց։ 

— Չէի գիտեր որ այս տեսակ բաներ ալ ունէիք։ 

— Այսինքն, ըսի, նոր են ասոնք։ Գիտէք, որ մեր տունը ամէն ճիգ կը թափէ գոհացում
տալու համար մեր յաճախորդներուն բոլոր պէտքերուն։ 

Գիները հարցուց։ Ըսի։ Մէկիկ մէկիկ քննեց, բթամատովը շոշափեց խաչուած քրիստոսին
մետաղէ մկանունքը եւ ըսաւ, հանդարտ ու անտարբեր ձայնով ձայնով մը, ըստ մեռելագնաց
թափօրներու մէջ ունեցած իր վարժութեան. 

— Գրեցէ՛ք, 100 կոթ, գռոմէ, 100 ոսկեզօծ, 25 խաչ գռոմէ, 25 խաչ ոսկեզօծ։ 

— Այս միւսներէ՞ն, հարցուցի։ 

— Ո՛չ, պատասխանեց, ատոնցմէ պէտք չունիմ, գործերը շատ գէշ են։ 

Ի հարկէ այս անսպասելի արդիւնքէն ետք կորսնցուցած ժամանակս ափսոսալու ոչինչ ունէի։
Նոյնիսկ բերկրանքով մըն է որ կը քշէի կառքս ամենայն արագութեամբ Քարբանդրա տանող
ասֆալդապատ լայն խճուղիէն։ Հիմա գիտէի այլեւս, որ եթէ մարդիկ ժլատ էին ապրողներուն
նկատմամբ, գոնէ ունէին անհաշիւ առատաձեռնութիւն մը հանգուցեալներուն համար։ 

Քանի կառքը կը լափէր իր առջեւ երկարող հարթ եւ ուղիղ ճանապարհը, մտածումս իրմէ առաջ
հասեր էր, բայց ոչ Պրն. Քառլիէի աւանդութենէն առաջ, քանի որ, արդէն իսկ, ինչպէս
պիտի հաստատէի քիչ վերջը ես ինքս ալ, բոլորն ալ նոյն բարձրաղաղակ պատասխանը կու
տային, թեւերնին բարձրացուցած գլուխներէն վեր. 

— Պրն. Քառլիէին գացէք, Պրն. Քառլիէին։ 

Մեռելները անոր կը պատկանին։ 

Մեր բազմանդամ ընտանիքը բաղկացած էր զանազան խաւերէ սերած մարդոցմէ, որոնք եկեր
միացեր էին յարկի տակ։ Այդ ժամանակները նման կացութիւնը տարօրինակ երեւոյթ չէր Կ.
Պոլսոյ մէջ։ 

Մօրենական մեծ մայրս սերած էր պալաթցի հին ընտանիքէ. հայրը շնորհազուրկ պաշտօնատար
էր։ Տանը մէջ ամէնքը, ինչպէս եւ ազգականները եւ ծանօթները տուտու կ՚ըսէին մեծ մօրս։
Ան հպարտ եւ տխուր կին էր։ Գրել կարդալ չէր գիտեր, բայց կը խօսէր մաքուր հայերէն եւ
ընտրովի բառերով թրքերէն։ Բարձրահասակ էր եւ սէգ կեցուածք ունէր։ Կ՚ըսէին թէ շատ
գեղեցիկ եղած էր։ Ես զինքը ճանչցած եմ միշտ սեւազգեստ, տխուր սեւ աչքերով, որոնք իր
մասունքի պէս ճերմկած եւ խորշոմած դէմքին վրայ կը կայծկլտային շատ բան տեսած եւ
խորիմաց կնոջ յատուկ իմացականութեամբ։ Մեծ մայրս կարծես անյաղթելի արհամարհանք
ունէր ամէն բանի համար եւ ամենուն նկատմամբ, նոյնիսկ իրմէ ծնած զաւակներուն
նկատմամբ. այդ արհամարհանքը զինքը կը դարձընէր անժպիտ եւ սակաւախօս։ Մեծ մայրիկս
ինքզինքին հարկադրած խիստ վարքագծին մէջ զինադադար կ՚ունենար միայն հայրիկիս
վերաբերմամբ, որուն հանդէպ ունէր յարգանք եւ սէր։ Ան կը սիրէր նաեւ իր զաւակները,
մանաւանդ մանչերը, ցաւագին, տանջալի սիրով մը, որ իրեն թոյլ չէր տար ներողամիտ
ըլլալ։ 

Իրողութիւնը այն է որ երբեք չթուլացող հետեւողականութեամբ, մեծ մայրս, իր
բազմաչարչար կեանքի ընթացքին, պահպաներ էր սովորութիւններ, աւանդութիւններ,
համապատասխաներ իր զաւակներու կենցաղին, իր նիւթական կացութեան, եւ այդ բոլորը կը
դառնային տառապանքի աղբիւրներ։ 

Տասնըչորս տարեկանին զինքը ամուսնացուցեր էին, աճապարանքով, «առանց ետեւ առաջ
նայելու», Շիրին օղլու Յակոբի հետ, գեղեցկադէմ երիտասարդ մը, արհեստով կառապան, որ
միջնորդ կին մը ճարեր էր Սկիւտարէն։ 

Ահա թէ ի՞նչ պատահեր էր։ 

Այն ժամանակ, ենիչէրիները ահ ու սարսափի մէջ կը պահէին մայրաքաղաքի
ազգաբնակչութիւնը։ Ենիչէրիները մասնաւորաբար սանձարձակ էին Սթամպուլի եւ Ոսկեղջիւրի
յունական թաղերուն մէջ։ Մեծ մօրս ընտանիքը արդէն իսկ իրենց ազդեցութիւնը
կորսնցուցած դէօւլէդ դիւշկինի, եւ հետեւաբար անպաշտպան ընտանիք, իրենց աղջիկը,
Լուսիկը, մինչեւ տասնըչորս տարեկան հասակը պահեր են տանը չորս պատերուն մէջ,
որովհետեւ վախցեր են որ ոեւէ ենիչէրի ուշադրութիւն կը դարձնէ անոր։ Բայց ժամանակի
սովորութեան համեմատ պէտք էր որ արբունքի հասած աղջիկը առաջին անգամ դուրս գար
եկեղեցի երթալու եւ հաղորդութիւն առնելու համար։ Մեծ մայրս կը պատմէր որ այն
ժամանակ կիները դուրս չէին ելլեր տունէն, իսկ տղամարդիկ, ամէն առաւօտ գործի երթալու
համար, դրանը սեմին վրայ կանգ կ՚առնէին, կը խաչակնքէին եւ տնեցիներուն հետ
«հելալլամիշ» կ՚ըլլային, որովհետեւ վստահ չէին որ պիտի վերադառնային իրիկունը։
Քանի-քանի անգամներ, Սթամպուլի փողոցներուն մէջ, ենիչէրի մը իր եաթաղանի սրութիւնը
փորձելու համար թռցուցած էր քրիստոնեայի մը գլուխը։ Յոյն թէ հայ, տղամարդիկ իրենց
պեխերը կը կնտէին, իբրեւ նշան խոնարհութեան, լայնաբերան ֆէսը կը քաշէին իրենց
ականջներուն վրայ։ Փողոցներէն կը քալէին հեզիկ եւ կորաքամակ, որպէսզի իրենց
նայուածքը չհանդիպի ենիչէրիի մը լինքսի ակնարկին։ Գլուխը բարձր բռնել, շեշտակի
նայիլ մարդոց, կը համարուէր լրբութիւն եւ կը դառնար առիթ ամէն տեսակ
կամայականութիւններու։ Մեծ մայրս կը յիշէր ընտանիքներ, որոնց տղամարդը անհետ կորած
է։ Կը խօսէր փարթամ ընտանիքներու մասին, որոնց զաւակները օրուան հացի կարօտ մնացած
են։ Նոյնիսկ վիւգելան, նոյնիսկ սուլթանները կը դողային ենիչէրիներէն, որոնց պետերը
միահեծան կ՚իշխէին ոչ միայն իրենց օճախներուն, այլեւ իրենց թաղերուն, ամբողջ
մայրաքաղաքին։ 

Ամէն անգամ որ մեծ մայրս վերյիշէր իր մանկութեան դաժան օրերը, Երանիկ մօրաքոյրս կը
միջամտէր։ 

– Աման տուտո՛ւ, կ՚ըսէր ան, քու հարդ, մարդ ալ խելք չունէի՞ն… ատանկ զալիմ ժամանակ
ինչո՞ւ քեզ ժամ ղրկեր են։ 

Մեծ մայրս կը բացատրէր որ ան ժամանակները Պատրիարքարանը զօրաւոր էր, «ձեռքը երկար
էր», պատրիարքը ենիչէրիներու աղային հետ լաւ կապեր ունէր եւ ոչ միայն մօտէն կը
հսկէր որ իր հօտը կրօնական պարտաւորութիւնները կատարէ, այլեւ անսաստողները եւ
թերացողները խստիւ կը պատժէր։ 

– Չըսե՞ս, տուտո՛ւ կ՚ընդհատէր Երանիկ մօրաքոյրս, երկու կրակի մէջ մնացած էիք։ 

Մեծ մայրս ուշադրութիւն չէր դարձներ Երանիկ մօրաքրոջս դիտումնաւոր ակնարկին եւ կը
շարունակէր պատմել թէ ի՞նչ միջոցներով Պատրիարքարանը իր իշխանութիւնը կը գործադրէր։

Այդ ժամանակ, եկեղեցիները պղինձէ զանգակներ չունէին։ Լուսարարը, այգաբացին, թոպով
կը զարնէր տախտակի մը վրայ, իսկ ժամկոչը կ՚անցնէր թաղերէն եւ երգելով
հաւատացեալները կը հրաւիրէր եկեղեցի, առաւօտեան աղօթքի։ Տղամարդիկ ստիպուած էին
երթալ, կիները տան մէջ կ՚աղօթէին։ Պահքի օրերուն Պատրիարքարանի եասախճիները կը
պտըտէին թաղերը, որոնք շուներու պէս հոտ կը քաշէին եւ եթե տունէ մը միսի հոտ գար,
տանտէրը կը ձերբակալէին, երբեմն տեղն ու տեղը կը ծեծէին, ֆալախան կու տային,
մսեղէնը կը գրաւէին եւ տուգանք կ՚առնէին։ Երբեմն ալ կը տանէին եկեղեցիի բանտը եւ
հոն կը ծեծէին ու կը բանտարկէին։ Եթե պատահէր որ մէկը ապստամբէր, դիմադրէր, կը
տանէին Պատրիարքարանի զնտանը եւ ամիսներով կը պահէին, մինչեւ որ «յանցաւոր»ը մեղայի
գար։ Երբեմն ալ յիմարանոցը կ՚արգելափակէին իբրեւ խենթ, եւ այլեւս իրենց մասին լսող
չէր ըլլար։ 

Այն ժամանակ իբրեւ յիմարանոց կը ծառայէր Նառլը Գափուի Սուրբ Յովհաննէս եկեղեցիին
նկուղը։ Խենթերը կը կապէին շղթայով եւ անոնց դաստակներուն եւ ոտքերուն լալէ
կ՚անցընէին։ Այդպէս՝ անոնք կը մնային կեղտի եւ կղկղանքի մէջ։
Յիմարապահ-բանտապահները, լռեցնելու համար այդ «եկեղեցւոյ սուրբ խորհուրդներուն եւ
կարգերուն» հայհոյողները, անխնայ, երբեմն ցմահ կը ծեծէին։ Բայց մեծ մայրս կ՚ըսէր որ
անոնք ա՛լ աւելի կը հայհոյէին։ 

Եւ օր մըն ալ մեծ մայրս պատմեց թէ ի՞նչ հանգամանքներու մէջ Գազազ Արթին Ամիրան
որոշեր էր Ետի Գուլէի Սուրբ Փրկիչ ազգային հիւանդանոցը կառուցանել իր ծախքովը։ 

Արդ ուրեմն, մեծ տօնի մը առիթով, պատրիարքը հանդիսաւոր պատարագ կը մատուցանէր Նառլը
Գափուի Սուրբ Յովհաննէս եկեղեցիին մէջ, շրջապատուած արքեպիսկոպոսներով եւ այն
ժամանակի դպիրներով, որոնց ամէն մէկը որոշ թաղի մը սոխակը եւ փառքը կը հանդիսանար։
Մեծ մայրս կը յիշէր ան նշանաւոր դպիրներուն անունները եւ մանաւանդ դպրապետին
անունը, «որուն նմանը նորէն աշխարհ չէ եկեր»։ Այդ հանդիսաւոր պատարագին ներկա էին
նաեւ մեծահամբաւ ամիրաները եւ անոնց շքախումբերը, որոնք կազմուած էին այն ժամանակի
հարուստ վաճառականներով եւ թաղերու երեւելիներով։ 

Բայց պատարագի սկիզբէն նկուղը բանտարկուած «խենթ»երը կը սկսին գոռալ իրենց
հայհոյութիւնները այնքան միահամուռ թափով որ անոնց խուլ արձագանգները կը հասնին եւ
կը խանգարեն պատարագուորը եւ ջերմեռանդ ժողովուրդը։ Ի զուր հուժկու բարապանները,
«որոնց ամէն մէկի պեխէն մէկ-մէկ մարդ կը կախուէր», զայրացած պատարագուորի նշանին
վրայ, կ՚երթային նկուղ եւ յիմարապահներուն կը պատուիրէին «սատկեցնել այդ շուները»։

Արգելափակուածները անխնայ ծեծի տակ կը շարունակէին իրենց անէծքները եւ
հայհոյութիւնները, գոռում-գոչումով, օրհասական ահեղ ցասումով։ 

Այդ օրը վերջապէս, վերնատունէն, սամաթիացի արհեստաւոր կին մը, որ էտէպսիզ Պայծառ կը
կոչէին, որուն համար յետոյ կ՚ըսէին թէ «այսահար» էր, զգածուելով նկուղի խենթերուն
վիճակէն, նախ սկսեր էր բարձրաձայն լալ եւ յետոյ հայհոյել պատարագին եւ
պատարագուորին եւ, ի նշան բողոքի, մինտէրները նետել «ջերմեռանդ ժողովուրդին» վրայ։

Պատարագէն յետոյ երբ պատրիարքը, արքեպիսկոպոսը, ամիրաները եւ անոնց հաւատարիմ
երեւելիները հաւաքուած էին ժողովի մեծ սրահը եւ խոժոռ դէմքերով կ՚որոճային օրուան
պատահածներուն վրայ, մէկը կը դիմէ Գազազ Ամիրային եւ կը մատնանշէ այն
անպատեհութիւնը, որ կայ խենդերը պահելու պատրիարքանիստ եկեղեցւոյ մէջ։ –
Ժամանակները գէշ են, ամիրա՛ս, կ՚ըսէ ան, երես անկեալ խոնարհելով եւ ձեր ոտքերը
համբուրելով կ՚ըսեմ թէ թաղերու մէջ անհնազանդներու եւ խենթերու թիւը օրէ օր կը
շատնայ, մեր զնտանը նեղ կու գայ, դո՛ւն միայն ճար մը կրնաս ընել։ – Ո՜վ Սուրբ
Փրկիչ, կը գոչեն եկեղեցականները եւ ներկայ աշխարհականները միաբերան, ժամանակները
գէշ են, մեզ փրկէ մեր բորոտ ոչխարներէն։ 

Այն ատեն Գազազ Ամիրա կ՚որոշէ յիմարանոց մը շինել իր ծախքով, քաղաքի պարիսպներէն
դուրս, Ետի Գուլէ կոչուած ամայի վայրը եւ մատուռ մը՝ Սուրբ Փրկիչ անունով։ 

Երանիկ մօրաքոյրս այդ պատմութիւնները լսելով կը յուզուէր եւ՝ մտնելով այդ ժամանակի
մարդոց հոգերուն մէջ՝ կ՚ըսէր զայրոյթով. 

– Քա տուտո՛ւ, ի՞նչ շաշխըն մարդիկ են եղեր, կառավարութեան դուռը դիմէին, տաճկնային,
բան մը ընէին, ազատէին։ 

Մեծ մայրս գլուխը կը շարժէր սրտմտութիւնով եւ մօրաքրոջս ամբարիշտ մտածումին
հակազդելու համար կը խաչակնքէր եւ կ՚ըսէր. 

– Ո՛ր կողմը որ դառնայիր, ազատում չկար։ 

Սակայն կը պատահէր որ կաշառքով կամ ուրիշ միջոցով մը խնդրոյ առարկայ «յանցաւոր»ը
իսլամ պաշտպան մը գտնէր եւ Պատրիարքարանը անզօր ըլլար իր պատժական միջոցները
կիրառելու. այն ատեն, մօրս ըսելով, Պատրիարքարանը սոսկալի միջոցի մը կը դիմէր,
բանադրանք կ՚արձակէր։ Բոլոր թաղերու եկեղեցիներու բեմերէն քարոզիչները կը նզովէին
եւ կը բանադրէին այդ մարդը եւ այլեւս ան, իր ամբողջ ընտանիքով, կը դառնար բորոտ,
համայնքին համար։ Ի՜նչքան գոռոզ գլուխներ, քանի մը ամիս խրոխտանալէ յետոյ,
չդիմանալով այդ վիճակին, խոնարհեր էին, գացեր ծնրադիր ներում խնդրեր էին, իրենց
բոլոր ունեցածը պատրիարքի գահին ստորոտը դրած էին, որպէսզի բանադրանքը վերանայ եւ
կրկին «կենդանի մարդ դառնան»։ Ոմանք ալ, կ՚ըսէր մեծ մայրս, «կ՚ուրանային իրենց լոյս
հաւատքը եւ իսլամ կը դառնային»։ 

Այսպիսի ժամանակներու մէջ է որ տուտուն, տասնըչորս տարեկանին, առաջին անգամ պառաւ
ազգականներու հետ տունէն դուրս կ՚ելլէ եկեղեցի երթալու համար։ Այն ատեն Կ. Պոլիս
քրիստոնեայ կիներ չէին կրեր եւրոպական տարազ, թուրք կիներու նման անոնք կը հագնէին
ֆերաճէ կամ էնթարի եւ քողարկուած էին եաշմագով կամ պարզ քողով, ըստ իրենց պատկանած
դասակարգին։ 

Եկեղեցիէն վերադարձին Լուսիկ եւ իր ազգականները կը հանդիպին ենիչէրիներու։ Անոնք
անմիջապէս կը յարձակին մատղաշ աղջկան վրայ, ֆերաճէն կը պատռեն այն առարկութեամբ որ
կանանչ գոյնով վարդեր ունի. կանանչ գոյնը իսլամներու համար սուրբ գոյն էր եւ
կեաւուրները իրաւունք չունէին կրելու։ Բայց, ինչ որ աւելի ծանրակշիռ էր, այն էր որ
Լուսիկի եաշմագը կը վերցնեն երեսէն... պառաւները կը պոռան, ժամկոչ, լուսարար վրայ
կը հասնին եւ օգտուելով ենիչէրիներու միջեւ յառաջ եկած վէճէ մը Լուսիկը կը փախցնեն
տուն։ 

Բայց հեգ աղջիկը այլեւս անպատուուած էր։ Ո՞վ կ՚ամուսնանար աղջկան մը հետ, որուն
երեսը տեսեր էին «հեթանոս»ներ։ Ատկէ զատ՝ այլեւս վտանգաւոր էր այդ «նշմարուած»
աղջիկը պահել տան մէջ։ Մէկ օրէն միւսը ենիչէրիները կրնային զայն փախցնել։ Լուսիկի
ծնողքը, իրենց տունը եւ ընտանիքը փրկելու համար այդ հաւանական անպատւութենէն, կը
դիմեն վարձկան միջնորդ կնոջ մը եւ կը պատուիրեն որ փեսացու մը գտնէ Լուսիկին համար։

Միջնորդ կինը եկեր էր Սկիւտար, ուր ենիչէրիները նուազ ազդեցիկ էին, ուր թաղերու
խապատայիները [1] որոշ չափով կը զսպէին ենիչէրիներու սանձարձակութիւնները, երբեմն
դաշինք կնքելով, երբեմն, կուրծք կուրծքի, դանակ դանակի կռուելով – իրենց ետեւն էին
Անատոլուն եւ շրջակայ մօտիկ եւ հեռաւոր անտառները, ուր կրնային ապաստանիլ հարկ եղած
ատեն – եւ փնտռեր էին երիտասարդ մը, որուն ձեռքէն կինը խլել դիւրին չէր։ 

Մեծ հայրս, Յակոբ, սերած էր իրենց անվեհութեամբ եւ ճարպիկութեամբ ծանօթ կարաւանի
առաջնորդներէ։ Այդ հին օրերուն Սկիւտար տրանզիտ ի քաղաք մըն էր եւ նշանաւոր էր իր
կարաւանսարայներով եւ արագոտն ձիերու կայաններով։ Յակոբի հայրը՝ Շիրին եւ
հօրեղբայրը՝ Ֆարհատ, կարաւաններ կ՚առաջնորդէին մինչեւ Պաղտատ, Պասրա, Պարսկաստան,
«մինչեւ Հինդիստան, Չինումաչին», կ՚ըսէր Երանիկ մօրաքոյրս։ Միեւնոյն ատեն Շիրին
աշուղ էր եւ Ֆարհատ՝ մետտահ [2] ։ 

Տուտուն շատ դժբախտ եղած է այդ ամուսնութեամբ։ Ոչ միայն ան յանկարծակի ինկած է իր
սովորած կեանքէն բոլորովին տարբեր միջավայրի մէջ, այլեւ Շիրին օղլու Յակոբ եղած է
տարօրինակ եւ անկարգ մարդ։ Ան իր կարգին աշուղ էր եւ կառապան – այլեւս չկային
կարաւաններ։ Գինետունի հերոս, կռուազան, արկածախնդիր, անիկա երբեմն անսալով
անդիմադրելի մղումի մը, կը թողուր կառք, տուն, կին, երեխայ, եւ ձի հեծնելով կը
մեկնէր սրարշաւ Փոստայի ճամբէն։ Իր հետքը կը կորսուէր Չամլըճայի ետեւը տարածուող
հովիտին մէջ։ Ո՞ւր կ՚երթար, ի՞նչ կ՚ընէր, ոչ ոք կարողացած է որոշ բան մը ըսել իմ
հետաքրքրութեանս։ Հաւանաբար կ՚երթար Անատոլուի մերձաւոր եւ հեռաւոր քաղաքները եւ
տօներու կը մասնակցէր իր աշուղի հանգամանքով։ Թերեւս պարզապէս որոշ վայր հասնելէ
ետքը ձին պահ կու տար տեղ մը եւ իբր տերվիշ կը թափառէր անծանօթ ճամբաներու վրայ,
անորոշ նպատակով... Ամէն պարագայի իմ պատանեկան տարիներուս Սկիւտարի ծերերը կ՚ըսէին
թէ Շիրին օղլու Յակոբ աննման աշուղ էր, մանաւանդ երբ անպատրաստ կ՚երգէր կամ
կ՚արտասանէր։ Թուրքերը այնքան կը գնահատէին իր աշուղական արուեստը որ կ՚աշակերտէին
իրեն։ Ան, ըստ վկայութեան, երբեմն գրի կ՚առնէր իր երգածը՝ հայատառ թրքերէն։ Բայց
այդ գրութիւններէն ոչ մէկ բան չեմ կրցած գտնել։ Միայն լսած եմ մեծ հօրս երեք
աշուղական բանաստեղծութիւնները ուրիշ աշուղի մը՝ Հագգըի (ազգով հայ) այրի կնոջ
բերնէն, որոնք ինձ թուած էին զմայլելի։ Բայց այն ատեն հազիւ տասներկու տարեկան էի։

Նոյնպէս չեմ կարողացած գիտնալ թէ Շիրին օղլու Յակոբ ի՞նչ նուագարանի վրայ կը
նուագէր։ Մեծ մայրս իր ամուսնոյն մահէն յետոյ ոտքերուն տակ ջախջախեր էր այդ
գործիքը, այրեր էր բոլոր թուղթերը եւ կը մերժէր ոեւէ տեղեկութիւն տալ իր ամուսինին
աշուղի հանգամանքին մասին, որ իր տառապանքներուն բուն պատճառը կը համարէր։ 

Շիրին օղլու Յակոբ կը վերադառնար իր խորհրդաւոր ճամբորդութենէն յոգնած, սպառած։
Անիկա անշշուկ կ՚ենթարկուէր կնոջը խնամքներուն, կը կազդուրուէր, կը սկսէր գլուխ
բարձրացնել եւ ահա օր մըն ալ կը նետուէր ձիուն նիւսին եւ ճամբայ կ՚ելլէր։ 

Իր կինը այդ անհետացումներու միջոցին կը մնար անտէր եւ երբեմն կը մատնուէր ծայրայեղ
չքաւորութեան։ Միշտ յղի՝ ան կ՚անիծէր իր ամուսինը, կ՚անիծէր իր բախտը եւ
կ՚ապաստանէր եկեղեցի։ 

Այս պայմաններուն մէջ ան ունեցած էր տասներեք զաւակ, որոնցմէ ինը կ՚ապրէին։ Մայրս
վերջընթերն էր այդ զաւակներուն։ 

Ես ունէի ուրեմն հինգ մօրեղբայր եւ երեք մօրաքոյր։ Իմ ծնած ատենս միայն Նահապետ
մօրեղբայրս ամուսնացած էր եւ իր ընտանիքով կ՚ապրէր Ենի Մահալլէ։ Անիկա եւ Խաչիկ
մօրեղբայրս, որ կը բնակէր Բերա, երկաթագործ էին։ Միւս մօրեղբայրներս եազմաճի
բանուոր էին, ինչպէս մօրաքոյրերս՝ բանուորուհի, եւ կ՚ապրէին մեր տան մէջ։ 

Իմ մանկութեան առաջին օրերէն իմ աչքերս հանգչած են հօրս անդորր եւ պայծառ դէմքին
վրայ։ Անոր ժպտուն եւ կապոյտ աչքերը, թանձր շրթները, կանոնաւոր դիմագծերը քիչ մը
ցցուած այտոսկրներով, բարձր հասակը, պատրիկեան ձեռքերը կը ներշնչէին բարութեան ու
վայելչութեան զգացում։ Անիկա ունէր առողջ դատողութիւն եւ օժտուած էր հաւասարակշիռ
իմացականութեամբ։ Իր կեանքին մէջ յառաջ եկած յանկարծական փոփոխութիւնները կարող էին
ընկճել զինքը եւ դառնացնել, բայց ան իր բարոյական ուժերով յաղթեր էր այդ բոլորին եւ
լաւատեսութիւնով կը դիմաւորէր ամէն կացութիւն։ Իր ծերութեան օրերուն ոեւէ մէկը, որ
տեսնէր անոր անխորշոմ դէմքը, ճերմակ, բայց առատ մազերը լայն ճակատին վրայ, եւ լսէր
անոր հանդարտ եւ կշռաւոր խօսքը, կ՚ունենար այն տպաւորութիւնը՝ թէ ան մարդ մըն էր որ
հասած էր իր բոլոր նպատակներուն եւ որուն կեանքը անցեր էր անարգել, հեզասահ գետի մը
նման։ 

Իր հայրը, Յովհաննէս, եղեր էր դատաւոր Ռումելիի մէջ։ Յիսունըհինգ տարեկանէն կուրցեր
էր եւ քսան տարի ապրեր էր կոյր վիճակի մէջ շարունակելով իր աշխատանքը։ Հօրենական
մեծ հօրս ծագումը շրջապատուած է խորհրդաւորութեամբ։ Օտար արիւն մտեր էր ընտանիքին
մէջ, հաւանաբար, սլաւական։ Այդ մասին կ՚ըլլային ակնարկութիւններ հօրս ընտանիքի
ծերերուն կողմէ, բայց հայրս չէր սիրեր խօսիլ այդ նիւթին վրայ։ Միայն կը հաստատէր,
երբ առիթ ներկայանար, որ իրաւամբ «օտար արիւն մտած է մեր ընտանիքին մէջ»։ 

Հայրս, Սկիւտարի ճերմարանը աւարտելէ ետք, գացած է Թիֆլիս, ճամբորդած է Տաղստան ի
խնդիր ազգականներու, որոնց հետ ժառանգական հարցեր ունէր լուծելիք։ Ան գիտէր
ռուսերէն եւ քիչ մըն ալ վրացերէն եւ այդ լեզուներով նամակագրութիւն ունէր։ Հօրս
ստացած նամակներէն ոմանք դեռ կը մնան իր թողած թուղթերու ծրարին մէջ։ 

Իր ծնողքը ջերմօրէն ցանկացեր են որ իրենց տղան բարձրագոյն կրթութիւն ստանար
Ռուսաստանի մէջ, «ուր պաշտպաններ կ՚ունենար»։ Հայրս կը ձգտէր հետեւիլ բժշկութեան եւ
նախապատրաստուած էր այդ ուղղութեամբ։ Բայց ընտանեկան պատճառներով մայրս զինքը բերել
տուած է Կովկասէն եւ այլեւս հայրս չէ կրցած հեռանալ Կ. Պոլսէն։ 

Հօրենական մեծ մայրս՝ Երանուհի՝ սերած է ակնցի ընտանիքէ մը, որ կապեր ունեցած է
արքունիքի հետ։ Հայրը պետական հայթայթիչ էր։ Հօրս մօրեղբօր աղջիկները, Մելիքեան
քոյրերը, Սուլթան Ազիզի օրով եղած են վալիտէ սուլթանին պատուոյ տիկիններէն։ Երկու
քոյրերը երբեմն կու գային Խասգիւղ, իրենց ծնողքին այցելութեան, արքունական կառքով
եւ սեւամորթ ներքինիի մը ընկերակցութեամբ։ Այն ատեն հայ կիները արդէն կը կրէին
եւրոպական տարազ, բայց Մելիքեան քոյրերը պալատի էտիկետ ի համեմատ կը հագնէին
եաշմագ-ֆերաճէ, բայց անոնք պահած էին իրենց ազգութիւնը եւ կրօնը։ Երբեմն Ծնունդի եւ
Զատկի տօներուն, արտօնութիւն կը ստանային մինչեւ մէկ շաբաթ մնալու իրենց ծնողքին
հետ։ Այդ միջոցին ազատ էին եւրոպական հագուստ կրելու եւ երեսնին բաց դուրս գալու։
Որոշուած օրը ներքինին կու գար կառքով եւ զիրենք կը տանէր պալատ։ 

Մեծ մայրս, Երանուհի, մեռած է ութսունըչորս տարեկան, թողելով վիճելի ժառանգութիւն
մը։ Հայրս չորս քոյր եւ մէկ եղբայր ունէր եւ, հակառակ որ կրտսերն էր, իր վրայ առած
էր ամբողջ ընտանիքին գործերու կարգադրութիւնը։ Իմ հօրաքոյրերէս ես ճանչցած եմ միայն
Աննիկ հօրաքոյրս, որ բռնաւոր կին էր, որ իր չափահաս զաւակները կը պահէր իր խիստ
հրամաններուն տակ, որ անոնցմէ ոչ մէկուն թոյլ չէր տուած ամուսնանալ, որպէսզի օտար
մարդ չմտնէ տունէն ներս, որ տունին մէջ հաստատած էր կարգ ու կանոնի կատարեալ
պրոտոկոլ եւ ունէր մաքրութեան հիւանդութիւն։ Կ՚ըսէին որ նոյնիսկ վառարանի մէջ
վառելիք փայտերը օճառ ջուրով լուալ կու տար։ 

Հօրս ազգականները լուրջ եւ ծանրախոհ մարդիկ էին։ Տղամարդիկ ստացած էին երկրորդական
կրթութիւն, մեծ մասամբ Կալաթա Սերայի լիսէին մէջ։ Լաւ գիտէին թրքերէն եւ ֆրանսերէն
եւ ոմանք դարձեր էին պետական պաշտօնեայ։ Այր թէ կին ուժեղ խառնուածքի տէր էին։
Իրենց բնաւորութեան լաւ եւ վատ գիծերը շեշտուած էին։ Հօրեղբայրս բացառութիւն կը
կազմէր իր մեղմ եւ բարեհամբոյր բնաւորութեամբ, որուն համար հազիւ զսպուած
արհամարհանքով կ՚ըսէին թէ «անվնաս» մարդ է եւ կարծիք չունի։ Այդ ընտանիքի անդամները
ընտանեկան կամ հասարակական դէպքի մը առթիւ, պատուոյ խնդիր կը համարէին իրենց դիրքը
որոշել եւ մեծաբարբառ արտայայտել իրենց կարծիքը։ Յաճախ յառաջ կու գային բախումներ,
նոյնիսկ անհաշտ ատելութիւններ մէկ մէկու հանդէպ։ Այրերը ընդհանրապէս լիբերալ էին եւ
կանգնած էին ֆրանսական յեղափոխութեան սկզբունքներուն վրայ։ Այդ էր իրենց բարոյական
հէնքը։ Կիները ընդհակառակն պահպանողական եւ աւանդապահ էին ու զինուած էին
յարձակողական առաքինութիւններով, «որոնցմով, կ՚ըսէր հայրս, ոչ միայն ուրիշները
անհանգիստ կ՚ընեն, այլ իրենք ալ անհանգիստ են»։ 

Այր թէ կին հոգածու էին վայելչութեան, ամէն ինչ կարգով կանոնով ընելու, բացի
հօրմէս, որ կը սիրէր գծուած ճամբաներէն դուրս գալ, անձնատուր ըլլալ իր ֆանթազիային։
Անոնք բարձրահասակ էին, նիհար, շատ ճերմակ մորթով, խարտեաշ մազերով, խաժակն, բայց
դէպի իրենց ծերութիւնը կը ստանային ընտանեկան յատուկ դիմագիծը, թաթարական դիմակը։ 

Հայրս՝ դեռ ամուրի՝ կը բնակէր Վլանկա, Աննիկ հօրաքրոջս տունը, որ վաղուց այրի էր։
Անոր մէկ աղջկան հիւանդութիւնը պատճառ եղեր էր որ բժիշկի խորհրդով փոխադրուին
Սկիւտար։ Քիչ յետոյ Աննիկ հօրաքոյրս գժտուեր էր հօրս հետ, որովհետեւ հայրս խորհուրդ
տուեր էր քրոջս թոյլ տալ աղջկանը ամուսնանալ իր սիրած տղուն հետ։ Աննիկ հօրաքոյրս
համարեր էր որ սա հրաւէր է ընտանիքը անպատուելու։ Այդպէս էին բարքերը մայրաքաղաք Կ.
Պոլսոյ մէջ։ Երիտասարդներ, որ թերեւս իրարու հետ խօսելու առիթ իսկ չէին ունեցեր, կը
բաւէր որ ակնարկներ փոխանակեր էին եւ սիրոյ փոխադարձ զգացումէ մղուած ձգտեր էին
ամուսնանալ, կը համարուէին արատաւորուած։ Դեռ մինչեւ իմ պատանեկան տարիներուս լսեր
եմ որ որոշ մեղադրանքով խօսին ընտանիքի մը մասին ըսելով՝ թէ «անոնք սիրահարուելով
ամուսնացած են»։ 

Հայրս թողեր էր Աննիկ հօրաքրոջս տունը եւ փոխադրուեր էր իր մօրենական ժառանգութիւնը
եղող տունը, որ նոյնպէս Սկիւտար կը գտնուէր եւ ուր կը բնակէին իր երկու քոյրերը։ 

Եւ իրիկուն մը հայրս, այն ատեն քառասուն տարեկան, բարեկամի տան մը մէջ հանդիպեր էր
մօրս, տասնութամեայ դեռատի աղջիկ, եւ ուզեր էր ամուսնանալ հետը։ 

Հօրաքոյրերս դիմադրեր էին մերժելով խնամութիւն հաստատել «առապաճի Յակոբ»ի ընտանիքին
հետ։ Բայց հայրս հաստատ մնացեր էր իր դիտաւորութեան մէջ։ Ամուսնութենէն ութ ամիս
յետոյ, ստիպուեր էր կնոջ հետ գալ զոքանչին տունը «մինչեւ երեխայի ծնունդը» եւ
այլեւս մնացեր էր հոն։ 

Իմ ծնած ժամանակս հայրս իր ունեցածը կորսնցուցեր էր յանկարծակի, քոնսոլիտ ի մէջ։
Այդ կարգի կործանումներ յաճախ կը պատահէին Կ. Պոլսոյ մէջ։ Բայց հայրս մեծ
պաղարիւնութիւնով դիմաւորեր էր այդ անակնկալ կացութիւնը։ Իր քենիները թեզկեահի վրայ
եազմա կը բանէին։ Ան հետաքրքրուեր էր այդ գործով եւ անմիջապէս ձեռնարկեր էր
արհեստանոց մը բանալ, ուր եազմայի սեւ գծագրութիւնը կը կոխէին։ Ինքն ալ սորվեր էր
արհեստը եւ անայլայլ հոգիով անցեր էր մէկ վիճակէն միւսը։ Ամբողջ օրը կ՚աշխատէր եւ
երեկոները անձնատուր կ՚ըլլար ընթերցանութեան։ Հետամուտ էր նաեւ գտնելու նոր գոյներ
եազմա յի գործի վերաբերեալ, եւ այդ ուղղութեամբ փորձեր կը կատարէր աշխատանոցի մը
մէջ, որ կառուցեր էր մեր պարտէզին մէկ անկիւնը։ 

Հայրս շռայլ էր եւ կը սիրէր առատութեամբ ծախսել։ Բայց իր բնաւորութեան այդ մղումին
գոհացում տալու համար չէին բաւեր ոչ իր իբր արհեստաւոր վաստկածը, ոչ ալ
ժառանգութեան վերջին բեկորները։ Հետզհետէ հայրս սորվեցաւ պարտքեր ընել վաշխառուական
տոկոսներով։ Մեր ընտանեկան կեանքը այսպիսով ունէր յանկարծական վերելքներ եւ
անկումներ։ Երբեմն անհաշիւ ճոխ, երբեմն չքաւորութեան հասնող նեղութիւն։ Պարտքերու
պայմանաժամերը ոչ թէ կը հասնէին այլ կը պայթէին ռումբերու պէս, որովհետեւ մինչեւ
ժամկէտը հայրս կը մնար անայլայլ եւ կը վարուէր, ինչպէս եթե անյատակ գանձ մը ունենար
իր տրամադրութեան տակ։ Եւ եթէ պատահէր որ սիրտը նեղուէր եւ ընթերցանութիւնը բաւական
չըլլար իր հոգերը ցրուելու, կը մտնէր պարտէզ եւ կը զբաղէր ծաղկամշակութեամբ։ 

Ահա այդպիսի այլազան տարրերէ կազմուած եւ տնտեսական անհաւասար վիճակներու
ենթարկուած ընտանիքի մը մէջ ծնած եւ ապրած եմ իմ մանկութեան եւ պատանեկութեան
տարիներս։ 
