Fundació Privada Fira de Manresa ha fet un balanç de l'activitat del Palau Firal
durant els primers cinc mesos de l'any. En aquest temps, el Palau ha acollit 13
activitats diverses, a banda dels certàmens firals de gran format, algunes de
les quals no s'han obert al públic. Això suposa una utilització d'aquest recinte
del 40 per cent de dies d'aquest any. Segons Fira de Manresa, les estadístiques
constaten que el Palau és un equipament 'viu'. Els responsables de la gestió del
recinte afirmen que aquestes dades contrasten amb la percepció de molts
ciutadans que aquest edifici roman inactiu durant bona part de l'any. En aquests
primers cinc mesos d'any, el Palau Firal ha acollit 13 activitats, a més dels
certàmens firals. D'aquestes activitats, algunes no s'han obert al públic. Per
exemple, empreses i entitats han utilitzat l'edifici per a fer-hi proves i
assajos. Un d'aquests casos ha estat el dels Armats de Manresa, que van
utilitzar el Palau Firal durant 11 dies per als assajos. La Casa d'Andalusia
també va utilitzar el recinte durant 17 dies per assajar els passos de la verge
de la Macarena per a la processó de Setmana Santa i una empresa de logística va
fer servir el Palau Firal per a posar a prova l'escenari que fa servir Alejandro
Sanz en la seva gira. Alhora, el recinte ha servit com a espai per als assajos
de la Fira Medieval i d'espectacles que es presentaran a la Fira d'Espectacles
d'Arrel Tradicional. L'àrea de serveis del Palau Firal, que inclou la sala
d'actes i les aules, ha estat també utilitzada amb diverses finalitats. Així
s'hi ha fet actes i reunions d'institucions com Jove Cambra, Comissions Obreres,
el Col·legi d'Interventors i Secretaris o el Centre de Formació Pràctica. 

El port de Tarragona rebrà, durant tot el mes de juny, fins a cinc creuers de
luxe i vora mil passatgers. Tot i que aquest port no és escala habitual
d'aquesta mena de creuers comercials, es tracta d'una acció puntual endegada pel
departament comercial de l'Autoritat Portuària amb companyies navilieres d'arreu
del món. El proper divendres arribarà el primer vaixell, el 'Lili Marleen', de
la companyia Peter Deilmann. El creuer, que atracarà al Moll de Costa, arribarà
a les 8 del matí i salparà a les 22 hores, té una eslora de 76 metres i duu a
bord un total de 22 passatgers. Aquest mateix vaixell tornarà a atracar al port
de Tarragona els propers dies 11 i 18 de juny. També està prevista l'arribada
del creuer 'Silver Shadow ' , de la companyia Silversea Cruises, amb una eslora
de 182 metres i 388 passatgers. El dia 18 atracarà el vaixell 'Assedo', de la
companyia Transtours, amb 175 metres d'eslora i un passatge de 500 persones. 

L'advocat del professor d'una escola de Sant Quirze del Vallès (Vallès
Occidental) que ha estat detingut per presumptes abusos sexuals a una alumna del
centre, de 8 anys, ha anunciat que no recorrerà l'ordre judicial de presó
preventiva per considerar que l'alarma social pot perjudicar més el mestre si
està al carrer. Damián Téllez, advocat de M.C.B., un mestre de Sant Quirze del
Vallès de 33 anys d'edat a qui el jutjat número 3 de Sabadell (Vallès
Occidental) investiga per uns presumptes abusos sexuals, ha anunciat en
declaracions a Intra-ACN que no té intenció de recórrer de moment l'ordre de
presó acordada pel jutge, a l'espera que avanci la investigació i s'esclareixin
els fets. Segons l'advocat, la primera mesura que instarà al jutge és la petició
d'una prova pericial forense en relació a l'estat físic de la nena que ha estat
presumptament víctima dels abusos, i si es demostra la veracitat dels abusos
denunciats, demanarà que un metge explori el professor per mirar de descobrir si
pateix algun tipus de trastorn mental. El cas és que el professor, segons
l'advocat, ha desmentit les informacions segons les quals s'havia autoinculpat,
i espera igualment que s'esclareixin els rumors sobre una altra presumpta
víctima dels mateixos fets. La detenció del professor es va produir dissabte
passat a les quatre de la tarda, després d'un seguit d'investigacions de la
Guardia Civil. Els pares de la nena van portar-la a l'hospital Taulí de Sabadell
perquè es queixava de dolors abdominals. Un cop allí, el metge que la va
reconèixer va sol·licitar la presència d'un forense perquè va veure indicis que
feien pensar que la nena podia haver estat víctima d'abusos sexuals. El forense
va confirmar les sospites i ho va comunicar a la Guardia Civil, la qual, després
d'un seguit de investigacions, va identificar com a sospitós un mestre del
col·legi on va la nena. 

El PP ha presentat avui el seu document base que utilitzarà per negociar la
revisió del finançament autonòmic, que s'els haurà de tancar abans d'acabar
aquest any, i en el qual es contempla, entre altres, la inclusió de la Sanitat,
en la línia proposada per la Generalitat, i l'Imserso. En el cas de la Sanitat,
el PP estableix que el sistema tindrà en compte, a més del nombre de població de
cobertura, una variable en funció de la piràmide d'edat o dels aturats amb
l'objectiu d'ajustar els costos. La proposta també inclou la participació en els
impostos indirectes entre els quals hi ha l'IVA, els impostos especials i els de
matriculació. Al costat d'això, es vol reforçar la capacitat d'obtenció de
recursos a través d'atorgar més competències normatives sobre els que actualment
ja estan transferits com és el cas de patrimoni, successions, transmissions
patrimonials i l'IRPF. A més, per reforçar la 'corresponsabilitat' es planteja
impulsar la 'coordinació' de les comunitats autònomes amb l'Agència Tributària.
La proposta dels populars també preveu la creació d'un Fons de Solidaritat que
permeti disposar d'un nivell de serveis equilibrat entre les diferents
comunitats autònomes del conjunt de l'Estat. Aquest fons ha de garantir recursos
extraordinaris per a les comunitats amb menys recursos en funció de criteris de
població, extensió del territori, dispersió de la població en aquest territori o
el fet de ser una illa. Tot i que des del PP es considera que aquest document
sobre finançament serà la base per negociar amb la resta de forces polítiques,
els populars asseguren que el diàleg entre les comunitats autònomes es farà a
través del Consell de Política Fiscal i Financera. En aquest sentit, s'espera
arribar a un acord abans de final d'any amb el màxim de consens possible. El
document base dels populars s'ha presentat en el decurs de la V Unió
Interparlamentària Popular que se celebra a Santiago de Compostel·la (Galícia) i
on el text ha estat debatut. En la Interparlamentària hi participen, durant dos
dies, diputats autonòmics i del Congrés, senadors, eurodiputats i els presidents
de les Comunitats Autònomes governades pel PP o, en cas contrari, els presidents
del partit de la comunitat. En el cas de Catalunya, la delegació està
encapçalada per Alberto Fernández Díaz. 

El cicle Medicina al Segle XXI presenta, a la Sala d'Actes del Pavelló Docent de
l'Hospital de la Vall d'Hebron, la conferència 'Efectes adversos del sol', que
pronunciarà el Cap del Servei de Dermatologia, Antoni Castells, dimarts a la
tarda. Aquest cicle de conferències, organitzat per la Regidoria de Ciutat del
Coneixement, amb el patrocini de l'Instituto Novartis de Comunicación en
Biomedicina, posa a l'abast dels ciutadans una nova proposta per conèixer i
debatre l'activitat científica i acadèmica que es porta a terme als quatre
hospitals universitaris de la ciutat, Clínic, Mar, Sant Pau i Vall d'Hebron. Les
conferències que composen el cicle Medicina al Segle XXI es pronuncien
rotativament, els dimarts , a les 19'30 hores, a cada un dels hospitals, amb
entrada lliure per a tothom. Cada quatre conferències, se celebrarà una sessió
on es debatran temes d'actualitat de l'àrea de la salut. És a dir, el cicle es
compon de sèries de cinc conferències, les quals s'aniran celebrant durant el
proper any i mig, i s'hi tractaran temes com ara els accidents infantils, les
malalties importades, el bioterrorisme, l'Alzheimer, o la recerca amb embrions
humans, entre d'altres. Antoni Castells, Doctor en Medicina i Cirurgia per la
Universitat de Barcelona, és Catedràtic de Dermatologia de la Facultat de
Medicina de la Universitat Autònoma de Barcelona. Entre la seva activitat
investigadora destaca la creació i direcció, el 1983, del Laboratori de
Inmunohistoquimia en la Càtedra de Dermatologia de la Facultat de Medicina de la
Universitat Literària de València, i el 1985, del Laboratori de Cultius de
queratinocits normals i Melanocits normals transformats, en dita facultat. Així
mateix ha creat el laboratori de cultius de cèl·lules de l'epidermis humana,
integrat en el Servei de Dermatologia de l'Hospital General Universitari de la
Vall d'Hebron. 

Els productors de la fruita seca s'han entrevistat avui amb l'abat de
Montserrat, Josep Maria Soler, per explicar-li la crisi que viu el sector. Uns
900 productors s'han concentrat davant la basílica i han exposat a l'abat que
són necessaris ajuts de 300 euros per hectàrea per al sector. La peregrinació
l'ha organitzat el sindicat Unió de Pagesos. També s'ha fet una ofrena simbòlica
a 'la Moreneta'. Els pagesos de la fruita seca han sortit aquest diumenge a les
vuit del matí en direcció cap al Monestir de Montserrat. Al migdia els
productors han fet una ofrena simbòlica a la Mare de Déu de Montserrat com a
acció reivindicativa per demanar un ajut europeu que permeti la continuïtat del
sector. Després, els representants de la Unió de Pagesos han mantingut una
entrevista amb l'abat de Montserrat per exposar-li la situació que passa el
sector. Demanen aplicar una clàusula de salvaguarda per al sector i ajuts de 300
euros per hectàrea, segons ha manifestat Pere Guinovart. El proper quatre de
juny és previst que responsables del sector s'entrevistin amb el Comissari
d'Agricultura de la Unió Europea, Franz Fischler, per fer-li arribar directament
les propostes de reforma de la Política Agrària Comuna (PAC) que ha de
determinar el futur de les ajudes a la fruita seca. La reunió arriba després que
el passat 26 de maig el Consell de Ministres d'Agricultura europeu tornés a
passar per alt tractar el tema de la fruita seca. El proper consell per parlar
de la PAC tindrà lloc els dies 12 i 13 de juny. 

El Comú de Canillo encarregarà dos estudis, un d'arquitectònic i un altre
d'econòmic, amb l'objectiu de definir un pla de desenvolupament urbanístic sobre
La Vall d'Incles. Amb aquesta decisió, la corporació vol garantir una
edificabilitat ordenada i sostenible, preservant alhora l'encant natural
d'aquesta vall. El Comú Canillo va aprovar en l'última sessió encarregar un pla
arquitectònic i un altre d'econòmic sobre La Vall d'Incles. Els dos projectes
han de servir per elaborar un pla especial de desenvolupament urbanístic sobre
aquesta zona. I és que la corporació local vol que aquesta vall es converteixi
en un dels motors econòmics de la parròquia. Per fer-ho el Comú té com a
objectiu preservar aquest recurs natural sense deixar de banda les persones que
hi tenen propietat. Els tècnics que faran l'estudi podrien plantejar agrupar tot
el volum de construcció al peu de la Vall, això no ha agradat a l'oposició ja
que considera que s'han de valorar totes les opcions possibles. Actualment La
Vall d'Incles compta amb 700 mil metres quadrats construïbles, espai que es
considera excessiu. Precisament un dels objectius del pla urbanístic és
rebaixar-lo. El Comú de Canillo espera que els dos estudis estiguin llestos a la
fi de l'estiu. 

El port de Tarragona té previst invertir 3.800 milions de pessetes a l'any fins
al 2003. Bona part d'aquesta inversió anirà destinada a potenciar el moviment
portuari de fruita, vehicles i contenidors, que són els "principals reptes de
futur" del port, segons ha dit el seu president, Lluís Badia, durant la
presentació de la memòria de 1998. Badia ha explicat quines seran les pautes
d'actuació en la gestió de l'Autoritat Portuària de Tarragona durant els pròxims
5 anys. En primer lloc ha destacat la internacionalització i ha posat d'exemple
els contactes existents amb països asiàtics i amb Mercosur. El Port de Tarragona
ha signat un acord amb el de Rosario (Argentina) per ajudar-los a desenvolupar
un projecte de privatització. Pel que fa al creixement del Port, es vol mantenir
un increment d'entre el 15 % i el 20 %. Badia ha recordat que en el sector de la
fruita l'augment és molt superior. Enguany han passat pel Port 80.000 tones de
fruita, el doble de l'any passat. El transport de contenidors és previst que
s'incrementi, durant 1999, entre un 10 % i un 13 %. El moviment en el sector de
vehicles es preveu que sigui entre un 5 % i un 8 % superior. En total,
l'Autoritat Portuària de Tarragona tancarà 1999 amb un trànsit de mercaderies
que girarà al voltant dels 27 milions de tones. Lluís Badia ha subratllat que
"l'important increment del nombre de vaixells que s'ha registrat durant el
primer trimestre de 1999" els fa ser optimistes. Del capítol d'inversions del
proper quinquenni destaquen les obres del contradic, del Moll d'Andalusia, del
Moll entre pantalans, del Moll d'Aragó (que s'ha d'acabar de reomplir) i de la
zona d'activitats logístiques. Badia ha dit que "ens calen noves superfícies
portuàries per anar donant concessions" però ha volgut deixar clar que el Port
encara "té capacitat de creixement" i ha posat com a exemple les 20 hectàrees
disponibles del Moll d'Aragó i les 32 del Moll d'Andalusia. Finalment, el
president de l'Autoritat Portuària ha assegurat que "estem treballant
seriosament amb l'àrea de creuers" . De fet - ha dit - és la prioritat del Port
i pretenem fer el salt l'any vinent. Després del fracàs de la línia de transport
de viatgers Tarragona-Palma de Mallorca, Badia és conscient que el Port" no pot
finançar els negocis de ningú "i ha conclòs que" tot anirà en funció del
desenvolupament de (les inversions de) Port Aventura ". 

El BOE ha publicat aquest dilluns l'anunci del concurs convocat per Renfe per a
la supressió de dos passos a nivell situats al municipi de Vilaverd (Conca de
Barberà). Les obres consistiran en la construcció d'un pas superior per a
vehicles i en l'adaptació d'un pontó com a pas inferior per als vianants en els
punts quilomètrics 64/650 i 64/610, respectivament, de la línia
Lleida-Reus-Tarragona. La supressió d'aquests dos passos a nivell s'inclou en el
pla de tractament integral del trajecte Lleida-Plana de Picamoixons-Roda de
Barà. L'actuació s'emmarca en el PIT 2000-2007, en l'apartat de seguretat del
Programa de Millora de la Xarxa Convencional que ha elaborat el Ministeri de
Foment. El pressupost base del concurs és de 1.173.978,53 euros. Les empreses
interessades podran presentar les seves ofertes fins el 8 de juliol de 2003, i
el termini d'execució és de 8 mesos a partir de la data d'adjudicació. La
supressió d'aquests dos passos a nivell s'inclou en el pla de tractament
integral del trajecte Lleida-Plana de Picamoixons-Roda de Barà, programat pel
Ministeri de Foment amb l'objectiu de millorar les condicions d'explotació de la
línia Madrid-Barcelona-França, un cop posat en marxa el tram d'alta velocitat
entre Madrid i Lleida. El pla preveu incrementar la capacitat de la línia,
millorar les estacions i la supressió de tots els passos a nivell del trajecte.
Pel que fa a l'increment de la capacitat de la línia, el passat 7 d'abril Renfe
ja va inaugurar dos nous punts d'avançament de trens amb un import de 31'36
milions d'euros. En aquesta línia, també s'estan duent a terme obres de millora
a 17 estacions: Puigverd-Artesa, Juneda, Borges Blanques, La Floresta, Vinaixa,
Vimbodí, L'Espluga de Francolí, Montblanc, Vilaverd, La Riba, La Plana de
Picamoixons, Valls, Nulles, Vilabella, Salomó, Roda de Barà i Roda de Mar. El
pressupost de l'actuació és de 2,842 milions d'euros. L'actuació a la línia
també preveu la supressió de tots els passos a nivell del tram Lleida-Plana de
Picamoixons-Roda de Barà. Fins el moment ja s'han suprimit un total de 10 passos
a nivell mentre que uns altres 16 es troben actualment en fase de redacció de
projecte o licitació. 

Els màxims responsables de l'Agència de Promoció Turística de la Diputació de
Barcelona, encapçalats pel director d'aquest organisme, Jordi Serra, van
presentar ahir la guia "Barcelona Meeting Total". Aquesta publicació recull en
forma de fitxes tots els espais, hotels, restaurants i serveis que els
organitzadors de fires i congressos poden trobar a Barcelona i als municipis de
l'àrea metropolitana. La guia va ser presentada a la sala d'actes del creuer
turístic Fantàstic, un vaixell de la companyia italiana Grimaldi que realitza
viatges marítims diaris entre Barcelona i Gènova. Amb la guia presentada ahir,
l'Agència de Promoció Turística de la Diputació incrementa els serveis que ha
posat en funcionament a través del programa "Meeting Total". A més de la guia,
l'altre producte d'interès pels organitzadors de fires i congressos és la pàgina
web (www.meetingtotal.org) que, tot i funcionar des de fa dies, va ser també
presentada ahir. La pàgina web inclou, a més de la guia, una finestra
d'explicació del projecte "Meeting Total" i ofereix la possibilitat de formar
part d'un club de socis. La guia "Barcelona Meeting Total" ofereix informació
detallada dels allotjaments i espais més adequats per a cada necessitat. La
publicació també posa a disposició dels empresaris del sector de les fires i els
congressos un llistat d'agències de viatges especialitzades en organitzar
reunions, convencions, o vacances laborals. A més, la guia inclou un directori
de restaurants i empreses de càtering. Segons Jordi Serra, director de l'Agència
de Promoció Turística de la Diputació de Barcelona, la guia "intenta promoure el
turisme relacionat amb els congressos i ajudar a veure que no sempre s'han de
fer les reunions als mateixos llocs". 

El conseller de Cultura de la Generalitat, Joan Maria Pujals, inaugura demà al
migdia les Enramades de Sallent. En aquesta edició hi participen 15 carrers, que
des de fa setmanes, i en alguns casos fins i tot mesos, treballen en la
preparació dels guarniments. Les Enramades de Sallent han estat declarades
recentment com a festa d'interès nacional. Un any més, Sallent compleix la
tradició i coincidint amb el Corpus celebra la Festa de les Enramades. Els actes
comencen avui, tot i que la inauguració dels carrers enramats, aquest any 15, no
es farà fins demà al migdia, amb la presència del conseller de Cultura de la
Generalitat, Joan Maria Pujals i de l'actriu Mercè Bruquetes. Entre els actes
d'aquesta nova edició de les Enramades de Sallent destaca com a novetat una
primera Mostra de Cuina Casolana. També el tercer Sopar Medieval, que ja s'ha
consolidat com un acte més dins del programa de festes. El sopar s'amenitza amb
música i ambient medievals i amb cambrers vestits de l'època. La festa comença
avui amb animació pels carrers amb el grup Ai Carai a partir de les onze de la
nit i acabarà dilluns a la nit, amb el tradicional sopar que s'organitza a cada
carrer enramat. Aquest sopar de cloenda de les festes serà animat per un
espectacle itinerant del grup bagenc Pepsicolen. Les Enramades de Sallent són
una de les festes que la Generalitat ha declarat recentment d'interès Nacional.
La festa, que se celebra entorn del Corpus, està documentada des de l'any 1325.
Un dels elements que distingeixen la festa de les altres Enramades que se
celebren a Catalunya són els "embotits", uns ninots de palla al·lusius a
personatges històrics o llegendaris de la vila. 

L'Audiència de Barcelona ha condemnat a un total de 18 anys de presó un jove de
Pineda de Mar (Maresme) per haver obligat un altre jove, a qui feia xantatge,
que li donés fins a 534.000 pessetes en diferents operacions de caixer
automàtic. L'Audiència de Barcelona ha condemnat a un total de 18 anys de presó
Antonio Méndez Sánchez, un jove de Pineda de Mar (Maresme) per haver obligat un
altre jove, a qui feia xantatge, que li donés fins a 534.000 pessetes en
diferents operacions de caixer automàtic. L'acusat no haurà de complir una pena
superior als 3 anys, ja que la condemna és de 18 penes d'1 any i això suposa que
el compliment efectiu no pot ser superior a la pena que resulta de triplicar la
condemna més elevada. El processat va admetre el xantatge, tot i que no va
explicar els motius, durant un judici celebrat breument a la secció vuitena de
l'Audiència de Barcelona i en el qual el fiscal va rebaixar la seva petició
inicial, que era de 64 anys de presó - 18 penes de 3 anys cadascuna. Els fets
van passar entre els dies 16 de novembre i 27 de desembre de 1996 quan el
processat va amenaçar i intimidar la víctima i va aconseguir així que li lliurés
un total de 534.000 pessetes en successives extraccions del caixer automàtic. 

L'Audiència de Barcelona ha condemnat a 21 mesos de presó dos joves de Santa
Coloma de Gramenet (Barcelonès) com a responsables d'una brutal pallissa a un
taxista, a qui van abordar sense cap motiu. El taxista, que després de
l'agressió va intentar fer-los unes fotos amb la càmera que portava, va ser
estomacat novament. L'Audiència de Barcelona ha condemnat a 21 mesos de presó
José Antonio Suárez Reyes i César Roman Arroyal, dos joves de Santa Coloma de
Gramenet (Barcelonès), com a responsables d'una brutal pallissa a un taxista, a
qui van abordar sense cap motiu. El taxista, que després de l'agressió va
intentar fer-los unes fotos amb la càmera que portava, va ser estomacat
novament. El tribunal de la secció setena de l'Audiència, que els imposa que
indemnitzin la víctima amb 300.000 pessetes per les lesions que van causar-li,
absol els altres 4 processats per entendre que no hi ha proves contra ells, ja
que no van poder ser reconeguts amb certesa pel taxista ni altres testimonis de
l'agressió. Els sis joves, tots veïns de Santa Coloma de Gramenet, eren a les
immediacions del centre Montigalà de Badalona (Barcelonès) el matí del 13
d'octubre de 1996, consumint begudes alcohòliques. José Antonio Suárez va
acostar-se al taxista, que acabava d'estacionar el cotxe a la zona, i va
demanar-li una cigarreta. Com que la víctima es va negar a donar-li, el
processat va agafar-li les ulleres i va començar a colpejar-lo. El cas és que de
seguida van afegir-se a la baralla altres joves del grup, dels quals només ha
pogut ser identificat amb claredat César Román, i després de fer caure a terra
el taxista van començar a clavar-li puntades de peu i cops a la cara i al cap,
acció que no van aturar fins que van intervenir els empleats de la benzinera
pròxima. Quan els joves muntaven ja en un cotxe per marxar, van veure que el
taxista s'aixecava i amb una càmera de fer fotos mirava de fotografiar-los a
ells i la matrícula del cotxe, així que novament van tornar al lloc dels fets i
van clavar una nova pallissa al taxista, apoderant-se de la seva càmera. El
tribunal ha rebutjat la petició de l'acusació particular, que entenia que els
joves tenien intenció de robar al taxista quan el van agredir, i recorda a la
Sala que van abandonar la càmera poc després dels fets i que van exercir la
violència indiscriminadament. 

L'Audiència de Barcelona ha condemnat a 1 any de presó un veí d'Igualada (Anoia)
que va agredir sexualment una noia al mig del carrer, fent-li tocaments i
trencant-li la camisa, i que va haver de fugir perquè la víctima es va defensar
a mossegades. L'Audiència de Barcelona ha condemnat a 1 any de presó Jordi Díaz
Enrich, un veí d'Igualada (Anoia), per haver agredit sexualment una noia que
passejava pel carrer i a qui va fer tocaments als pits. El processat va desistir
de la seva acció perquè la noia va defensar-se a mossegades. El processat ha
reconegut avui els fets en un judici que s'ha celebrat breument a la secció
vuitena de l'Audiència de Barcelona, i ha acceptat la pena sol·licitada pel
fiscal després que aquest modifiqués la seva petició inicial de 3 anys de presó.
Els fets van passar a les 5 del matí del 23 d'agost de 1997, quan l'acusat
conduïa pels carrers de la localitat i va trobar la víctima, que travessava la
plaça de la Creu. L'acusat va dirigir-se a la jove i va mirar de convèncer-la
per tal que pugés al cotxe, però la noia s'hi va negar, i una estona després, a
l'alçada del quilòmetre 0,1 de la carretera de Valls, el processat va baixar i
va perseguir-la fins a arraconar-la. El fiscal relatava en el seu escrit que el
processat va fer tocaments a tot el cos a la noia, va trencar-li la camisa, a
més a més de provar de descordar-li els pantalons. La víctima va aconseguir
fer-lo desistir en oposar resistència a mossegades. 

L'equip de la Universitat de Vic s'ha situat primer en la tretzena edició del
Premi Universitat-Borsa que organitzen els diaris Expansión i Gaceta
Universitaria i la Banque Nationale de Paris. L'equip osonenc l'integren 3
estudiants d'Informàtica de Gestió, de Ciències Empresarials i d'Administració i
Direcció d'Empreses. L'equip de la Facultat de Ciències Jurídiques i Econòmiques
de la Universitat de Vic passarà a la propera fase del XIII Premi Universitat
Borsa en la primera posició. L'equip osonenc lidera amb unes plusvàlues de 5.615
euros (934.257 pessetes) aquest joc d'inversió a la borsa, que convoquen els
diaris Expansión i Gaceta Universitaria i la Banque Nationale de Paris. En la
fase final del premi, que es desenvoluparà entre el 7 de juny i el 2 de juliol,
els equips disposaran de tres milions de pessetes reals cadascun que podran
invertir. L'equip de Vic està format pels estudiants d'Informàtica de Gestió
Josep Casas, de Ciències Empresarials, Lluís Feu i d'Administració i Direcció
d'Empreses, Ramon Musachs. L'equip de la Universitat de Vic ha aconseguit
situar-se al capdavant del premi amb una aposta a la baixa sobre els valors de
l'empresa FILO, que ha caigut un 30 % a borsa entre el 10 i el 20 de maig. Amb
aquesta decisió i en un mes, els tres estudiants osonencs han aconseguit
triplicar els seus guanys i han aconseguit unes plusvàlues de 5.615 euros. A més
de la Universitat de Vic, s'han classificat per a la final la Facultat de
Ciències de Cantàbria, l'Institut Superior de l'Euro, la Facultat de
Matemàtiques de Santiago de Compostela i el Col·legi Universitari Maria Cristina
de San Lorenzo del Escorial. En el concurs hi ha pres part 133 equips. L'equip
que guanyi aquesta fase final recaptarà com a premi els guanys dels cinc equips.
El segon classificat es farà amb el 20 % del que hagi guanyat el primer i el
tercer, el 10 % també dels guanys del primer equip. 

La nova secretària general d'Unió Democràtica de Catalunya, Marta Llorens, ha
demanat, aquest dilluns, al primer secretari del PSC, José Montilla, que
respecti les conclusions del 22 Congrés de la formació, celebrat aquest cap de
setmana a Sitges (Barcelona). Llorens considera que 'desqualificar la
catalanitat d'UDC quan ni tan sols s'ha llegit les nostres ponències és un
exercici dialèctic que pot fer molta gràcia a algunes de les bases del PSC, però
posa en evidència la pobresa del discurs de l'alternativa socialista'. Marta
Llorens també considera que el discurs que els socialistes han fet servir per
criticar el comitè 'no ha destacat ni per la seva sensibilitat nacional, ni per
propostes en política social que faci honor a les sigles del seu partit'.
Llorens ha mostrat la seva "sorpresa" perquè el PSC reconegui la seva derrota a
les properes generals ja que "dóna per fet" un futur govern entre PP i CiU. 

L'artista roquetenc Ignasi Blanch, conjuntament amb el centenar d'artistes
d'arreu del món que l'any 1990 van pintar el mur de Berlín, el repintaran de nou
amb els mateixos dibuixos de llavors i amb l'objectiu de fer perdurar aquest
fragment de mur com un monument a la tolerància. Simultàniament, Blanch i
l'escultor també roquetenc Joan Carles Calbet preparen una exposició urbana de
gran format que instal·laran a Roquetes. Després de la caiguda del mur, el 9 de
novembre de 1989, més d'un centenar d'artistes de diversos països del món van
escollir un fragment de la part oriental per pintar els seus murals. La selecció
d'artistes va anar a càrrec de la East Side Gallery (galeria del sector est). El
roquetenc Ignasi Blanc, afincat llavors a Berlín, va ser l'únic representant
escollit de l'Estat espanyol. Ara, deu anys després, els mateixos artistes han
decidit restaurar el mur amb les pintures originals, però amb materials més
perdurables, ja que les actuals estan força deteriorades. L'East Side Gallery
s'estén al llarg de 1,3 quilòmetres del barri de Friedrichshain. La població
local no ha vist mai amb bons ulls la conservació d'un mur que han odiat durant
molts anys, mentre que les autoritats locals s'hi mostren indiferents. Els
pintors han aconseguit finançament privat per repintar tres-cents metres de mur.
La pintura que hi va fer Blanch s'anomena 'Parlo d'Amor' i té una superfície de
5 per 3,5 metres on es veuen tres rostres masculins amb diversos estats d'ànim.
En tons ocres, grisos i negres 'vaig intentar expressar el meu sentiment
particular i l'experiència viscuda durant un període molt llarg i profitós a la
ciutat de Berlín', ha explicat el propi artista. Blanch ha reproduït la mateixa
pintura en un mur de Roquetes, la seva vila natal, i ha participat en una
exposició itinerant sobre el projecte de la East Side Gallery. L'artista
roquetenc s'ha mostrat molt satisfet de poder tornar a Berlín per pintar de nou
sobre el mur. La restauració es farà durant la segona quinzena d'aquest mes de
juny. L'actual ocupació de Blanch, il·lustrador i dibuixant de llibres, s'ha
vist reforçada amb la promoció de la seva obra berlinesa. A la reproducció que
va fer a Roquetes la seguirà un nou projecte amb el qual ja està treballant. Es
tracta d'una iniciativa que fa conjuntament amb l'escultor roquetenc Joan Carles
Calbet i que preveu la creació de diverses obres que integren els dibuixos d'un
i les escultures de l'altre. Blanch, que no ha volgut avançar els continguts ni
el tema central de l'obra, ha indicat que es tracta de peces de gran format que
s'ubicaran a les façanes de cases del casc antic de Roquetes. El projecte, en el
qual ja estan treballant, està pendent de trobar finançament i han previst
realitzar-lo per Nadal d'enguany. 

El Ple municipal de l'Ajuntament de Sant Boi ha aprovat aquesta setmana una
moció en la qual expressa la seva 'disconformitat contra la política arbitrària
d'assignació de freqüències de ràdio que estan portant a terme el Ministeri de
Foment i la Direcció General de Radiodifusió i Televisió de la Generalitat de
Catalunya'. La moció del consistori santboià, que ha estat aprovada amb els vots
favorables dels grups municipals del PSC, IC-V i CiU i l'abstenció del PP,
respon a l'escrit adreçat a l'alcaldessa, Montserrat Gibert, pel director
general de Radiodifusió i Televisió de la Generalitat, Jordi Alvinyà, on insta
l'Ajuntament a modificar, abans del 15 de juny, la freqüència de Ràdio Sant Boi
del 95,9 MHz al 89,4 MHz. El text de la moció preveu 'exercir les accions
administratives oportunes' contra el comunicat de la Generalitat i anuncia que
si s'escau 's'exerciran les accions judicials que procedeixin'. Abans de prendre
qualsevol decisió en aquest sentit, els responsables del Patronat Municipal de
Comunicació, òrgan al qual està adscrita l'emissora municipal, mantindran avui
una reunió amb el director general de Radiodifusió i Televisió de la
Generalitat. L'acord del ple de l'Ajuntament exigeix a la Generalitat i al
Ministeri de Foment 'l'atorgament immediat de la concessió definitiva a
l'Ajuntament de Sant Boi per a l'explotació de l'emissora municipal Ràdio Sant
Boi, i a la resta d'emissores municipals de Catalunya, tot assignant una
freqüència d'emissió definitiva'. Ràdio Sant Boi ja va haver de canviar ara fa
un any i mig l'actual freqüència a requeriment de la Generalitat, que en aquell
moment va reconèixer que això suposava un greu perjudici per a l'emissora
municipal i va assumir una important contrapartida econòmica. Ràdio Sant Boi
està celebrant durant aquest mes de maig el seu vintè aniversari. L'emissora es
va posar en marxa l'any 1980, coincidint amb la Festa Major. Va ser la primera
emissora municipal del Baix Llobregat i la tercera de Catalunya. Després de dues
dècades d'existència, l'emissora encara no disposa de la concessió definitiva
que ha d'atorgar la Generalitat, ni de l'assignació definitiva de freqüència,
que correspon al Ministeri de Foment. El Govern de la Generalitat va aprovar, a
l'octubre del 1991, la concessió d'una adjudicació provisional per a
l'explotació de l'emissora de ràdio de Sant Boi. 

L'Associació de Diabètics de Catalunya (ADC) ha remodelat el seu espai a
Internet per facilitar i millorar la relació amb els socis de l'entitat i amb
totes les persones amb diabetis. Tots els textos de la web, que es pot consultar
a l'adreça http://diabetis.org, estan escrits en català, espanyol i anglès. La
web de l'ADC, activa a la xarxa des de l'any 1998, ha estat remodelada per
oferir nous serveis als usuaris. Els responsables de la web han redistribuït els
apartats per facilitar-ne la lectura i la recerca dels temes. A més, s'ha
establert una mecànica que permetrà tenir l'espai web sempre actualitzat,
especialment els apartats d''Agenda' i 'Notícies'. A l'apartat d''Agenda' s'hi
poden trobar juntes totes les activitats que cada mes realitzen les 23
delegacions nacionals de l'ADC. D'altra banda, s'ha creat l'apartat anomenat
'mainada-peques-kids', dedicat als diabètics més joves. Aquest apartat infantil,
està obert a la participació dels usuaris, que trobaran informació en forma de
textos, dibuixos i fotos, i comptaran amb la possibilitat de baixar-se jocs
relacionats amb la diabetis. La web també inclou un llistat de més de 70
comerços on s'ofereixen avantatges i descomptes pels socis de l'ADC. Aquest
llistat s'actualitzarà contínuament amb la incorporació de nous comerços. Pel
que fa a les seccions, se n'han creat de noves. D'entre aquestes noves seccions
destaquen especialment la dedicada als Joves Diabètics de Catalunya i a
l'Associació Internacional d'Esportistes Diabètics. A través de la web, els
usuaris es poden posar en contacte amb l'ADC o bé fer-se membres de
l'associació. La web de l'ADC compta amb la certificació, per part del Col·legi
de Metges de Barcelona, de 'Web Mèdica Acreditada'. Amb aquest remodelat espai a
Internet, l'ADC amplia els seus serveis a les persones amb diabetis que,
independentment del lloc on siguin, poden disposar d'un espai de referència en
relació amb el món social que envolta aquesta malaltia. 

El director del diari nord-americà USA Today, Thomas Curley, ha estat investit
aquest migdia doctor honoris causa per la Universitat Ramon Llull. L'acte ha
tingut lloc al rectorat de la universitat, a Barcelona, amb la presència del seu
rector, Miquel Gassiot, el qual ha destacat el caràcter emprenedor de Curley i
els seus valors cristians. Curley ha estat apadrinat per Daniel Cabedo, degà de
la facultat d'Enginyeria Electrònica i Informàtica La Salle, qui ha recordat la
formació de Curley com a alumne del mateix centre La Salle de Filadèlfia, als
Estats Units. Cabedo ha justificat la nominació de l'empresari mediàtic "per la
seva contribució a la integració de les noves tecnologies digitals al món de la
informació i per la seva participació en el desenvolupament de l'obra
universitària La Salle". Moments després de la lectura de mèrits el rector de la
Universitat Ramon Llull, Miquel Gassiot, li ha imposat el tradicional birret,
anell i guants que l'acrediten com a doctor honoris causa del centre. Thomas
Curley va nèixer a Easton, a l'estat de Pensylvania, durant els anys de
postguerra. La seva trajectòria es va iniciar als quinze anys com a
col·laborador en la secció d'esports d'un diari local, l''Easton express', des
d'on va passar a ser editor del butlletí de la seva universitat, 'The
Collegian'. Es va llicenciar en Ciències Polítiques per la Universitat La Salle
de Filadèlfia, per cursar posteriorment diversos postgraus al Rocherter
Institute of Technology i a la Northwestern University. El politòleg, periodista
i empresari nord-americà ha mostrat la seva satisfacció pel nomenament, que s'ha
compromès a difondre. Thomas Curley s'ha mostrat també honorat pel fet de poder
viure un dels períodes més intensos de la Història, "pel seu volum de canvis".
Segons Curley la tan anunciada 'revolució digital' s'ha acabat consolidant,
produïnt uns enormes canvis en la distribució dels productes i augmentant la
competència empresarial, fets que l'han portat a donar un nou gir en l'edició
del USA Today i apostar per la seva versió digital. L'empresari ha reconegut la
formació com a prioritat de la seva empresa, "pel repte que suposa dotar de
continguts aquesta revolució tecnològica, que tot i la llibertat i el benestar
corre el risc de ser buida si es basa únicament en els diners". La gran fita
professional de Curley va ser la creació del USA Today, el diari actualment més
venut dels Estats Units i de gran influència a tot el món. La seva creació va
suposar la inclusió de la tecnologia digital dins la rutina periodística
tradicional, amb la qual cosa va poder superar la diversitat d'horaris i cobrir
periodísticament tot el territori del país. També es va caracteritzar per
prestigiar la secció d'esports, autèntica passió de Curley, i per incloure
nombrosos gràfics per ajudar a comprendre les informacions. Va ser pioner en la
introducció de canvis en la distribució, incloent hotels i aeroports. Actualment
té una mitjana de 6 milions de lectors diaris, així com 1.800 empleats i 36
plantes d'impressió a tot el món. 

Una alumna de secundària del Vallès Oriental ha resultat finalista en la primera
edició dels Premis Universitat de Girona a treballs de recerca d'estudiants de
Batxillerat, en què han participat seixanta-quatre centres de secundària de les
comarques gironines, El Maresme, Osona i El Vallès Oriental. Els premis, que han
nascut amb voluntat de continuïtat per potenciar la recerca en els estudis
preuniversitaris, tenen una dotació global de 800.000 pessetes repartides en 8
premis de 100.000 cadascun. 'L'orina en funció de l'alimentació' de Núria Soto
de l'IES Manuel Blancafort, de La Garriga ha resultat finalista en la primera
edició dels Premis Universitat de Girona a treballs de recerca d'estudiants de
batxillerat. Els treballs que han estat premiats en l'àmbit de les ciències
socials han centrat majoritàriament la seva atenció en l'estudi de l'urbanisme i
les seves diferents manifestacions. 'Els jardins de la Devesa', de Zuzanna
Celej, de l'IES Santiago Sobrequés de Girona, 'El naixement i la vida del barri
de Vilarroja' d'Anna Jiménez, de l'IES Jaume Vicenç Vives de Girona, 'Com vendre
més i millor' d'Àngel Pons, de l'IES de Vidreres i 'Les cases d'estiueig
modernistes' de Gener Salicrú, de l'IES Alexandre Satorras de Mataró han estat
els quatre treballs premiats per la Universitat de Girona en l'àmbit
humanísticosocial. Respecte l'àmbit científicotecnològic, els treballs de
recerca que han estat premiats són de temàtica més diversa. 'Epidemiologia de la
fluorosi dental a la població escolar de Caldes de Malavella ' de Marina Berbel
de l'escola Montessori Palau de Girona,' Els mosaics . Estudi de la fulla de la
Devesa 'de Joan Borrell de l'IES Santiago Sobrequés de Girona,' Cristal·lització
anòmala dels otòlits dels peixos confinats 'de Francina Sintas i Clara Coll de
l'IES Els tres turons d'Arenys de Mar i' Els satèl·lits de Júpiter 'de Xan
Elasri de l'IES Pere Barnils de Centelles són les obres premiades. Pel que fa
als finalistes n'hi ha 9 en l'àmbit de les ciències naturals i 9 en l'àmbit de
les ciències socials i abasten temàtiques diverses que van de la creació d'una
empresa, la recerca històrica, la immigració o la comunicació a les noves
tecnologies o la recerca ambiental. La convocatòria estava oberta a treballs
realitzats en centres de les comarques gironines més El Maresme, Osona i El
Vallès Oriental per potenciar la recerca en els estudis preuniversitaris. Els
centres que van presentar treballs són en la seva majoria gironins, 32, però
també n'hi havia del Maresme, 10, d'Osona, 8 i del Vallès Oriental, 14. Els
treballs que es van presentar van ser 112, dels quals la UdG en va ressaltar la
qualitat. Els centres van col·laborar en la selecció dels treballs fent una tria
prèvia de manera que cada centre podia seleccionar un màxim de 5 treballs i
calia l'aval específic de la Direcció per presentar-los. Els tutors dels
treballs també hi han participat elaborant un informe sobre tots els aspectes
referits a l'elaboració del treball. Els premis tenen una dotació global de
800.000 pessetes repartides en vuit premis de 100.000 pessetes cadascun. Els
diners aniran repartits en un 50 % per l'autor del treball i l'altre 50 % per al
centre. La UdG ha manifestat la voluntat que els premis tinguin continuïtat. El
lliurament dels premis es farà avui a les 7 de la tarda a l'Aula Magna de la
Facultat de Ciències de la UdG al Campus de Montilivi. En l'acte hi participarà
el director general de Recerca, David Serrat, que com a catedràtic de
Geodinàmica de la Universitat de Barcelona pronunciarà una lliçó sobre Recerques
Antàrtiques. 

L'Audiència de Barcelona ha absolt un jove de Canovelles (Vallès Oriental) a qui
el fiscal acusava d'atracar un veí a punta de navalla. La forma confusa amb què
es va expressar el denunciant ha permès absoldre el jove. La sentència ha estat
dictada pel tribunal de la secció sisena de l'Audiència, que relata que la
versió del denunciant tenia fortes contradiccions i no va acabar d'esclarir
l'existència d'un deute anterior. El fiscal va demanar dos anys i sis mesos de
presó per a José Miguel J.G., que va dir en el judici que tornava de prendre
metadona i que va estar parlant amb la víctima, que és del mateix veïnat, sobre
un deute econòmic que tenien. Els fets van passar el matí del 3 de desembre de
1996 quan el processat estava al parc de La Quisalla de Canovelles i va abordar
la víctima, a qui presumptament va exigir els diners que portava. 

Per tal de garantir la seguretat ciutadana a la zona fins al desplegament global
del cos de la policia autonòmica que, segons les previsions de la Generalitat,
no es farà fins al 2012, el Consell Comarcal de La Conca de Barberà ha demanat a
la Subdelegació del Govern de l'Estat espanyol l'increment d'efectius de la
Guàrdia Civil a la comarca. El president del Consell Comarcal de La Conca de
Barberà, Josep Maria Riba i el vicepresident de l'ens, Josep Maria Borràs, s'han
entrevistat amb la subdelegada del Govern de l'Estat espanyol a Tarragona,
Margarita López, per tal de sol·licitar-li l'increment a la comarca d'efectius
de la Guardia Civil. Segons fonts del Consell Comarcal, aquesta mesura respon a
la preocupació creixent, manifestada per diferents alcaldes de la comarca, per
tal de poder garantir la seguretat ciutadana a la zona fins al desplegament
global del cos de la policia autonòmica que, segons les previsions de la
Generalitat, no es produirà fins al 2012. Segons un comunicat del Consell
Comarcal de La Conca de Barberà, l'interval de temps abans de l'arribada de la
policia autonòmica 'preocupa la societat conquenca ja que la comarca es pot
veure greument desprotegida si, davant les previsions del relleu de
competències, no es cobreixen les vacants d'efectius de la Guardia Civil a les
casernes de la zona'. Els responsables de l'ens comarcal han explicat que,
durant la reunió, la subdelegada del govern, Margarita López explicà que aquest
estiu està prevista l'arribada d'un contingent de 80 agents a la demarcació de
Tarragona, alguns dels quals probablement es destinaran a La Conca de Barberà.
En la mateixa línia, la subdelegada també 'es va comprometre a incrementar la
vigilància nocturna i específicament en nuclis importants de població i zones de
lleure juvenil, per tal d'incidir en el control de la droga', segons el
comunicat del Consell Comarcal. La reunió també ha servit per iniciar un seguit
de contactes periòdics entre els caps de les casernes i els representants
locals, a fi i efecte de coordinar accions i afrontar en comú els principals
problemes. 

El passeig de Pere III de Manresa acollirà demà i diumenge la fira Turipasseig,
una fira sectorial dedicada a l'oferta turística. En el certamen hi participaran
set agències de viatges de Manresa, una empresa de creuers, Turisme d'Israel i
el nou Consorci de Promoció Turística del Bages. Turipasseig pretén mostrar
l'oferta de les agències de viatges de cara a les vacances d'estiu i també
altres possibilitats relacionades amb el turisme, que es concretaran amb la
presència d'una empresa de creuers i turisme d'Israel. Aquest any, la mostra
comptarà amb la participació del nou organisme que coordinarà el sector turístic
del Bages, el Consorci de Promoció Turística. La presència d'aquest consorci té
com a finalitat mostrar les potencialitats turístiques de la comarca als
visitants. Durant el diumenge, a més dels deu estands, el bus de la Xarxa
d'Albergs de Catalunya serà també a les immediacions de la fira. Els estands se
situaran al passeig de Pere III, davant del Casino, dissabte i diumenge i
coincideix amb la Fira de l'Ascensió, que organitza la Unió de Botiguers i
Comerciants de Manresa. La inauguració oficial es farà demà, a les 12 del
migdia. Paral·lelament a Turipasseig s'han organitzat diversos actes, com una
exhibició de balls de saló que es farà demà a les sis de la tarda. A les set hi
haurà un ball amenitzat per Joan Vilandeny i a les vuit es farà un sorteig de
viatges. L'endemà, diumenge , a dos quarts d'una, l'Esbart Cor de Catalunya
oferirà un repertori de balls tradicionals dels Països Catalans i a les sis hi
haurà animació amb 'mariachis' . Els actes es clouran a les vuit del vespre amb
un segon sorteig de viatges. 

La pràctica era tabú des que es va acusar un cirurgià d'accelerar una mort. El
Japó va reprendre ahir la pràctica de trasplantar òrgans procedents de donants
en situació de mort cerebral, una intervenció que va ser suspesa voluntàriament
pels metges el 1968, després que el primer cirurgià que realitzava un
trasplantament de cor fos acusat d'accelerar la mort del donant. Una llei
regularà els trasplantaments que es realitzin a partir d'ara al Japó. La primera
donant d'aquesta nova etapa va ser una dona d'uns 40 anys que va morir d'un
infart de miocardi la nit de dissabte passat, a qui es van extreure el cor, el
fetge i els ronyons. Els pulmons no estaven en bon estat i no seran
trasplantats, malgrat que la Xarxa Japonesa d'Òrgans per a Trasplantaments havia
seleccionat ja els receptors. La mort de la donant es va produir a l'Hospital
Kochi de la Creu Roja, al sud de Tòquio, i des d'allà els òrgans van ser
repartits a Nagano, Nagasaki i Tohoku per ser trasplantats a diferents persones.
Aquesta intervenció havia creat una gran expectació, i des de fa uns quants dies
nombrosos periodistes s'esperaven a les portes de l'Hospital Kochi. Fins i tot
el primer ministre japonès, Keizo Obuchi, es va pronunciar sobre el fet que el
Japó comenci a recuperar el retard que ha sofert en aquests 30 anys en matèria
de trasplantaments. La impossibilitat de realitzar donacions i trasplantaments
d'òrgans al Japó ha obligat els últims anys que molts malalts haguessin de
buscar la solució en altres països d'Occident. Els cirurgians japonesos van
quedar marcats durant molts anys després de la mort d'aquell primer receptor
d'un cor, l'any 1968. El metge que va realitzar la intervenció va ser acusat
d'haver extret l'òrgan d'un home la mort del qual no havia estat científicament
confirmada. El trasplantat va morir, i aquesta pràctica va passar a ser tabú. En
l'extracció d'òrgans feta ahir a l'Hospital Kochi hi van intervenir vuit
cirurgians. La donant es trobava en situació de mort cerebral, equivalent a un
coma irreversible. La mort va ser anunciada després d'haver aconseguit
l'autorització de la seva família per procedir a les extraccions d'òrgans. 

L'Audiència de Barcelona va començar ahir el primer judici a Espanya per un
delicte d'engany als consumidors per un presumpte frau en la venda de gasoil. El
fiscal demana cinc anys de presó per a l'administrador de la companyia Gasóleos
Catalunya, Josep Maria Martinell Jou, per estafar en els últims dos anys més de
315.000 litres de gasoil a clients de diverses poblacions. El fiscal acusa
Martinell d'un delicte continuat d'estafa i d'infringir l'article 283 del Codi
Penal, que castiga "qui, en perjudici del consumidor, facturi quantitats
superiors per productes o serveis el cost o preu dels quals es mesuri per
aparells automàtics, mitjançant alteració o manipulació d'aquests aparells". A
més a més de presó, reclama la clausura de l'empresa durant dos anys, la
inhabilitació durant cinc anys per exercir com a industrial i una multa. També
hi estan imputats dos camioners de la companyia de gasoil, Juan José González i
Manuel Horta, per a qui se sol·licita tres anys i dos mesos de presó. El 16 de
gener del 1998, la Guàrdia Civil va registrar l'empresa Gasóleos Catalunya,
ubicada al carrer de Motors, a la Zona Franca de Barcelona. Segons el fiscal,
els rellotges dels comptadors dels camions de distribució del gasoil van ser
manipulats, i se subministrava el 4,6% menys de combustible del que pagaven els
clients. El valor del gasoil que es va estafar puja a un total de 4.823.164
pessetes. Martinell va negar que hagués alterat els rellotges-comptadors,
malgrat que va reconèixer que els aparells no havien estat controlats per la
Generalitat, cosa que és obligatòria, segons el fiscal. Va al·legar que els
mesuraments realitzats per la Guàrdia Civil són incorrectes. 

Bankinter tindrà una marca per a aliances internacionals. L'entitat reservarà la
segona marca bancària que li ha autoritzat el Ministeri d'Economia per
subscriure aliances internacionals o per abordar nous negocis en els quals
encara no és present el banc, va afirmar ahir el director de l'àrea d'Internet
d'aquesta entitat, Fernando Alfaro. 

La policia de Manchester està investigant en aquest moment 150 casos de
possibles víctimes del doctor Harold Shipman. Llista A. En aquesta relació hi
figuren les 15 dones assassinades per Shipman que el van portar a la condemna
dilluns passat de cadena perpètua pel tribunal de Preston. Llista B. El
contingut d'aquesta relació inclou 23 casos de pacients dels quals els agents de
policia tenen proves suficients per concloure que també van ser assassinats pel
doctor Shipman. Llista C. Conté la relació de 28 "probables" víctimes més del
metge. La policia encara està investigant aquests casos. Llista D. Conté els
casos de 17 pacients més del doctor que també van morir. Se sospita que el metge
els va assassinar. Tot i això, els agents no han reunit les proves suficients
per poder elevar aquests casos als tribunals. Llista E. Els investigadors
contenen en els seus fitxers 58 casos més de pacients morts que preveuen
examinar en el futur. 

La taxa d'atur s'ha incrementat d'una mica més d'una dècima a la comarca del
Garraf respecte del mes anterior, segons dades facilitades pel Departament de
Treball de la Generalitat corresponents al gener. Les cinquanta-nou persones que
han entrat a l'atur al Garraf han situat la taxa actual en un 7'02%, 1'4 dècimes
per sobre del 6'88 registrat durant el mes de desembre. Aquesta dada situa la
comarca per sobre de la mitjana de la demarcació que és del 6'94% ja que ha
pujat un 1'82%. Actualment a la comarca hi ha 2.861 aturats d'una població
activa que supera les 40.700 persones. Els municipis del Garraf que tenen una
taxa d'atur més elevada Canyelles i Cubelles que superen el 9% i el 8%
respectivament. Aquestes poblacions se situen entre 1'5 i 2 punts per sobre de
la mitjana comarcal. Entre els municipis amb una ocupació més alta hi ha
Olivella amb una taxa d'atur per sota del 5'5%. Catalunya segueix sent el
territori amb la taxa més baixa d'atur registrat a l'Estat espanyol amb un 6,6%
de la població activa. No obstant això, al gener el nombre de desocupats va
incrementar-se en 3.482 persones, de manera que la xifra total va arribar a les
177.656 persones. Per demarcacions, a Barcelona l'atur va pujar en 2.494
persones, un 1,82% més que el mes anterior. A Girona l'augment va concretar-se
en 553 persones, amb un increment del 3,58%. A Lleida el col·lectiu d'aturats va
registrar 274 persones més i un 4,47%, mentre que a Tarragona hi va haver 161
aturats més, amb un augment de l'1,04%. Ara la taxa d'atur de les quatre
demarcacions se situa en un 6,94% a Barcelona, 6,2% a Girona, 4,47% a Lleida i
5,64% a Tarragona. 

L'agent de la Policia Local de Girona que avui ha estat jutjada a l'Audiència
acusada d'haver denegat l'auxili a una noia que li va explicar a través del 092
que s'havia barallat amb el seu company, també agent de la mateixa comissaria,
ha afirmat que no va pensar en cap moment que es tractés d'un cas de violència
domèstica. Diu que va interpretar que era una trucada privada perquè se centrava
en un problema entre dos companys seus de feina i aquesta noia. La fiscal
l'acusa d'haver volgut protegir el seu company de feina. L'acusada, Betlem
Corominas, ha admès que va rebre una trucada d'un company de feina a través del
092 la matinada del 21 d'agost de 1996, el qual li va dir que s'havia barallat
amb la seva companya sentimental perquè havia vist unes fotos que li feien
pensar que s'entenia amb un altre agent de la mateixa comissaria, i que volia
parlar amb ell si estava de guàrdia. Com que no ho estava, va demanar el seu
telèfon i la seva adreça. Llavors, segons ha dit, la seva companya sentimental
es va posar al telèfon i li va demanar que l'anés a veure perquè havien tingut
una baralla i tenia molt mal de cap i no es trobava bé. Com que ella no podia
sortir de la central, aleshores la noia li va demanar una patrulla d'auxili.
L'agent li va dir que no estava operativa però que si volia li enviava una
ambulància de la Creu Roja, però ella va dir que no calia, segons aquesta
versió. L'agent ha negat haver entès que el seu company de feina havia
apallissat la noia i ho va interpretar com una trucada personal, però en cap
moment va pensar que es tractés d'un cas de violència domèstica, ja que
aleshores no hauria dubtat en actuar. "Vaig pensar que es tractava d'un simple
problema de banyes que els afectava a ells dos i que no requeria una intervenció
policial", ha dit . Per aquest motiu no va deixar constància escrita de la
trucada, "ja que no era per a cap servei". L'agent que va fer la trucada va
estar condemnat posteriorment per una falta de lesions i per una altra
d'amenaces, arran d'aquests fets. Aquesta versió ha estat ratificada per
l'agressor, el qual ha dit que a l'acusada només li va dir que s'havien barallat
amb la seva companya, però no que l'hagués apallissada, i ha dit que l'únic
objecte de la trucada era parlar amb l'agent que creia que s'entenia amb la seva
companya. La víctima, en canvi, ha explicat que quan es va posar al telèfon va
dir que estava molt malament, que no sentia les extremitats de la pallissa que
li havia donat i que sentia un fort xiulet a l'oïda a conseqüència dels cops.
Que efectivament li va demanar que l'anés a veure o que li enviés una patrulla,
però ha assegurat que l'agent li va contestar que no li podia enviar ningú i que
això era cosa d'ells dos. A més, ha dit que va sentir com el seu company -
l'excompany, perquè segons ella havien trencat la relació una setmana abans - li
deia a l'agent que estava al telèfon que l'havia apallissada, i que llavors li
va dir que no constés enlloc aquesta trucada. La noia - que és qui va presentar
la denúncia i va iniciar aquest procés penal - ha dit finalment que l'acusada no
té la culpa del que va passar i que fins i tot no troba sentit a aquest judici,
un cop vist que al seu company només el van condemnar per dues faltes arran
d'aquesta agressió. El fiscal l'acusa d'haver-se limitat a calmar els ànims de
la noia i a dir-li al seu company que no s'excedís més. Segons ha dit, "si
aquesta trucada l'hagués fet qualsevol persona del carrer, no hauria passat
això: s'hauria actuat com en un típic cas de violència domèstica". El fiscal
qualifica els fets de delicte de denegació d'auxili i demana la suspensió de
càrrec públic per l'acusada, per un període de 2 anys, a més d'una multa de 6
mesos a raó de 2.000 pessetes diàries. Com a primera alternativa ho qualifica
com a omissió del deure de perseguir delictes, per la qual demanaria
inhabilitació especial per a càrrec públic per un any. I com a segona
alternativa, ho qualificaria com a omissió del deure de socors, pel qual
demanaria multa de 6 mesos a raó de 2.000 pessetes diàries. La defensa considera
que es va tractar d'una conversa privada i que l'acusada no va cometre cap
delicte, motiu pel qual demana l'absolució. 

L'associació d'afectats per la supressió de la quota del carbó de Carbons de
Berga SA està pendent del nomenament del ministre d'Indústria per reactivar-ne
la reclamació. Els 2.300 associats, jubilats i pensionistes de l'explotació que
va tancar l'any 1991, reclamen que l'Administració els reconegui el dret a
cobrar aquesta quota que, mentre la mina era activa, podien cobrar en mineral o
en diners. Un cop s'hagi fet el nomenament del ministre d'Indústria,
l'associació d'afectats farà arribar un escrit al titular del ministeri
expressant la seva reclamació i demanant una entrevista. Els 2.300 pensionistes
i vídues de Carbons de Berga SA, que va tancar l'any 1991, volen que el
ministeri els reconegui el dret a percebre aquesta quota, que se 'ls va retirar
en tancar la mina, però que està reconeguda en el cas d'altres explotacions
mineres que han tancat posteriorment a aquesta data. El president de
l'associació, Francesc Hernández, ha explicat que no és just que els miners
afectats pel tancament de l'explotació l'any 1991 no tinguin els mateixos drets
que altres que s'han vist afectats per la reconversió del sector del carbó
posteriorment. Segons Hernández, el reconeixement del dret suposaria un import
de 689 milions de pessetes corresponents a la quota que van deixar de percebre
des de l'any 1991 i a la pèrdua del dret. De moment, l'associació compta amb el
suport del Consell Comarcal del Berguedà. També s'han establert contactes amb
CiU, ERC i PSC per demanar-los suport, tot i que de moment no han obtingut
resposta. Segons el president de l'associació d'afectats, les convocatòries
electorals han endarrerit el procés de reclamació i ara caldrà tornar-lo a
reactivar. La quota del carbó és un dret del col·lectiu miner del carbó que feia
que mentre la mina era en actiu els pensionistes i les vídues de miners rebessin
250 quilos de carbó cada estiu i 300 més a l'hivern. Aquesta quota es podia
percebre en diners o bé en mineral. Des de l'any 1991, quan va tancar Carbons de
Berga SA, els miners van deixar de percebre aquesta quota. Va ser aquell mateix
any quan els antics miners van constituir l'associació per fer aquesta
reclamació. L'associació d'afectats considera que és una injustícia que un
decret del Ministeri d'Indústria reconegui el dret a percebre la quota del carbó
als miners en fins l'any 1997 i que no el reconegui en el seu cas, quan van ser
dels primers afectats per la reconversió del sector. 

L'euro es va recuperar ahir davant del dòlar després que es fessin públiques
dades que mostren un refredament de l'economia nord-americana. La moneda europea
es va moure durant la jornada entre els 0,8990 i els 0,90 dòlars enfront dels
0,8834 de la vigília, però els analistes van dir que el pols de l'euro continua
sent feble. El departament de Treball dels EUA va informar que l'atur va
augmentar a l'agost en 105.000 persones, i va situar la taxa de desocupació en
el 4,1%, enfront del 4% al juliol. Així mateix, l'índex de compres de les
empreses va retrocedir el mes passat fins al 49,5%, enfront del 51,8% al juliol,
cosa que revela que la producció podria caure en els pròxims mesos. Totes
aquestes dades van fer pensar als analistes que l'economia nord-americana està
aconseguint un aterratge suau i que la Reserva Federal no haurà d'apujar al
setembre els tipus d'interès. Tot plegat va fer retrocedir en els mercats de
divises el dòlar, que va perdre un 0,90% amb el ien i va patir el declivi més
gran enfront de l'euro en tres mesos. La moneda única també es va veure
beneficiada pels guanys de les borses europees i per una enquesta que revela un
retrocés dels partidaris del no en el referèndum sobre l'euro a Dinamarca el 28
de setembre. 

Ecologistes en Acció de Catalunya ha demanat al Grup Parlamentari del PSC-CpC
que sigui coherent amb les seves proposicions. Aquesta plataforma ecologista
denuncia que aquest grup hagi presentat una proposició no de llei demanant nous
instruments legislatius i de gestió per a la preservació del patrimoni natural i
que, d'altra banda, des d'administracions que governa, s'estiguin posant en
perill espais agrícoles com Can Fenosa, Torrebonica o Gallecs. Ecologistes en
Acció de Catalunya qualifica com a 'incongruent' que el grup parlamentari
presenti una proposició no de llei sobre aquest tema quan 'espais agrícoles
importants com a connectors de l'anella verda, com és el cas de Can Fenosa,
Torrebonica o Gallecs, es troben avui sota un greu perill, per acció directa
d'administracions gestionades per persones que pertanyen al PSC-Cpc'. La
plataforma ecologista recorda que Can Fenosa (Martorelles i Montornès del
Vallès) està amenaçat per la construcció d'una factoria de Coca-Cola; que a
Gallecs (Mollet del Vallès) s'hi vulgui construir un cementiri comarcal i que
Torrebonica pugui desaparèixer per la construcció d'un camp de golf. En els tres
casos, segons Ecologistes en Acció, es tracta d'espais que compleixen condicions
de corredors ecològics o zones de gran extensió agrícola a la zona
metropolitana. A més, la plataforma recorda que en la majoria de casos, els
municipis són governats per socialistes o bé alguns espais són gestionats per
entitats en les quals persones del partit ostenten funcions directives. En
aquest sentit, els ecologistes denuncien que en els tres casos s'hagi encetat
l'execució dels projectes que són contraris a l'objectiu de la proposició no de
llei que s'ha entrat al Parlament. Tot i les crítiques, Ecologistes en Acció
considera 'molt positiva' la proposició no de llei, pel que fa a la creació
d'una xarxa d'espais naturals per a la seva gestió integral, la incorporació
dels corredors de l'anella verda metropolitana, la redacció del Pla d'Espais
d'Interès Agrari i Forestals i la creació de l'Agència Catalana de Boscos i
Conreus. 

L'Ajuntament de Manresa ha presentat a l'Associació de Veïns de les Escodines la
proposta de modificació del Pla general destinada a activar i ampliar la
renovació de l'entorn de la Via de Sant Ignasi. Aquesta proposta s'ha aprovat
inicialment i està en període d'exposició pública. Entre les actuacions que
preveu, inclou la construcció d'una passarel·la sobre la Via de Sant Ignasi per
connectar les Escodines amb el Barri Antic. La proposta, que afecta el Pla
Especial Camí de la Cova i carrer Montserrat, passa per ampliar els límits del
Pla per a incloure-hi altres projectes i planificar una renovació més àmplia,
que va des de la Via de Sant Ignasi, passant pel Camí de la Cova, la plaça de
Sant Ignasi i el punt d'unió entre els carrers de les Escodines i Sant Bartomeu.
Tot aquest àmbit suposa un espai d'11.750 metres quadrats, que inclou la fàbrica
de l'Aranya i el carrer Montserrat. Una de les actuacions proposades per
l'Ajuntament passa per intervenir a l'entorn del carrer Montserrat, on hi ha una
'situació clara de degradació física i de problemàtica social'. En aquest
sentit, el consistori proposa renovar les construccions de l'entorn, ampliar el
carrer i crear nous vials de comunicació, zones verdes i places en aquest
entorn. També es contempla que la nova ordenació ofereixi places d'aparcament
suficients per a nous habitatges i per a cobrir les necessitats dels residents i
la millora dels espais destinats als vianants. La proposta municipal inclou
l'eixamplament del carrer Montserrat i la creació d'un nou recorregut de
vianants entre el barri de les Escodines i el Barri Antic a través d'una
passarel·la que travessaria per damunt de la via de Sant Ignasi, a uns 9 metres
d'alçada. Al voltant d'aquesta passarel·la està previst crear un espai lliure
amb vistes cap a la Seu i cap al riu Cardener. Això implica una modificació del
traçat del carrer Sant Antoni, que redueixi el pendent actual del 18 per cent.
L'objectiu és que el carrer Montserrat deixi de ser un espai estret i tancat i
que serveixi com a recorregut de vianants fins a la plaça de Sant Ignasi. També
està previst que s'eixampli la cantonada amb el passatge de les Escodines.
Finalment, la proposta contempla mantenir la fàbrica de l'Aranya en l'àmbit del
camí de la Cova pel valor que té dins el paisatge urbà, per l'interès com a
element de patrimoni industrial i per la capacitat d'acollir usos diversos.
Segons l'Ajuntament, totes aquestes noves ordenacions s'han estudiat perquè
encaixin en el territori i per a garantir que la volumetria sigui coherent i
doni qualitat a aquesta part d'entrada a la ciutat. La modificació proposada per
l'Ajuntament preveu que 5.983 metres quadrats es destinin a usos públics i 5.768
a ús privat. De l'espai públic es projecten 3.177 metres quadrats per a vials i
ampliacions de carrers existents i 2.805 metres per a espais lliures. Amb la
finalitat d'agilitar el desenvolupament urbanístic de la zona i poder-lo
afrontar en parts diferenciades s'han definit quatre unitats d'actuació: plaça
Sant Ignasi, carrer Montserrat, carrer Sant Antoni i Camí de la Cova. Les tres
primeres es desenvoluparan des de la iniciativa pública i a través del sistema
d'expropiació. En el cas del Camí de la Cova, la intervenció es farà per sistema
de compensació, a través d'iniciativa privada. 

El PP de Girona proposa la constitució d'un consorci integrat per totes les
administracions perquè, si la proposta de traçat tira endavant, gestioni l'espai
que hauria de quedar alliberat un cop eliminat el viaducte i soterrats la línia
i l'estació central del TGV al seu pas per la ciutat. Al seu parer, del
finançament de l'obra ferroviària se 'n farà càrrec Foment. El diputat al
Congrés per Girona, Jordi de Juan, ha proposat que es constitueixi un consorci
de composició paritària entre el Ministeri de Foment, la Generalitat i
l'Ajuntament per dur a terme l'ordenació urbanística de la superfície que quedi
lliure un cop eliminat el viaducte, bé per a aprofitament urbanístic o bé per a
un altre tipus d'ús. Jordi de Juan ha dit que aquesta mateixa solució s'ha
adoptat en altres indrets de l'Estat - com Oviedo o Bilbao -, i concretament
s'ha anunciat que s'adoptarà a la Sagrera, a Barcelona. 'Això no suposa dir que
demanem a la Generalitat, a l'Ajuntament o a l'empresariat gironí que
contribueixin a finançar l'obra, sinó que cada administració, en l'àmbit de les
seves conseqüències, exerciti les facultats que li corresponen', ha dit . El
diputat ha manifestat que, al seu entendre, l'obra ferroviària (l'eliminació del
viaducte, el soterrament de la línia d'alta velocitat i el soterrament de
l'estació central) 'ho ha d'assumir el Ministeri de Foment', i que 'altra cosa
és l'obra urbanística, l'aprofitament urbanístic que es pugui assignar en cota
zero, per sobre del que serà la línia soterrada i per sobre de l'estació central
soterrada'. En aquest sentit, ha afegit que l'Ajuntament 'haurà de determinar si
en algun punt del sòl alliberat hi caben equipaments, volum edificable, o ús de
pàrquing o de zona verda' i que 'en la mesura que en algun punt hi hagués lloc
per a volum edificable es podria parlar de plusvàlues'. 'Si hi ha plusvàlues
seria lògic demanar que contribuïssin a finançar l'obra, com ha passat en altres
indrets, però no estem diguent que necessàriament n'hi hagi', ha dit . De Juan
s'ha mostrat molt satisfet per la resposta que va donar el ministre de Foment a
la seva proposta, i ha dit que no hi va veure 'cap ambigüitat'. 'Creiem que
referma plenament i íntegrament la nostra proposta i que va dir clarament que es
comprometia a fer un estudi de la viabilitat tècnica del projecte', ha afegit .

Reproduïm, amb l'autorització de l'empresa editora del setmanari El Temps, un
article de Ramon Barnils on diu per escrit allò que verbalitzà moltes vegades:
la necessitat d'una agència catalana de notícies. Amb en Ramon hi vam parlar
moltes vegades abans de començar el nostre projecte. De fet, en va ser el
progenitor intel·lectual i emocional. Estem, encara, lluny dels objectius que
ens vam marcar. El camí és ple d'entrebancs que hem d'anar superant. Però en
Ramon ens va ensenyar a mirar més lluny i som fidels a aquell visatge. "Més que
TV3" es publicà el 7 de juliol de 1986. La nostra intenció no és altra que
recordar la persona d'en Ramon. I pensem que una bona manera de fer-ho és que
aquest article es llegeixi o rellegeixi a les redaccions dels mitjans de
comunicació del país. Si algun mitjà vol reproduir-lo només cal que citi la
revista on es va publicar. Són qui mana de la informació, al darrere de diaris,
d'emissores de ràdio i de canals de televisió. Al nostre país no n'hi ha cap.
Tal com van les coses, però, ara s'insinuen possibilitats concretes que podrien
començar a cobrir el buit. Al barri de Gràcia, Barcelona, hi ha el carrer Nil
Fabra, amb aquesta placa: "Nil Fabra . Periodista i escriptor . Blanes 1843 -
Madrid 1903" Al fundador de la primera agència de notícies de l'estat.
L'Enciclopèdia li dedica unes ratlles " :Fabra i Deàs , Nil Maria ... Col·laborà
en diversos diaris de Barcelona, on estrenà algunes peces de teatre. Anà a
Madrid, on fundà (1865) un Centro de Correspondencias, agència de notícies
telegràfiques anomenada més tard Agencia Fabra , . Deixà escrits polítics ... ".
Fou corresponsal del Diario de Barcelona a Madrid i a l'escenari de les guerres
austroprussiana (1866) o francoprussiana (1870-71). La llegenda diu que l'actual
agència EFE, totpoderosa a l'Estat espanyol i part de les Amèriques, es diu
"Efe" no per l'efa de Falange, sinó per l'efa de Fabra , Nil Maria. Les agències
de notícies, avui, són un dels poders fàctics a tot el món: proporcionen la part
més important, més gran i la més cara de les notícies a tots els diaris, totes
les ràdios i totes les televisions: no ha d'estranyar, doncs, que totes les
agències de notícies estiguin controlades pels respectius governs. I que cada
govern del món tingui la pròpia agència de notícies, que proporciona
"informació", a preus ridículs, a tothom que s'hi abona, i sovint fins i tot a
qui no s'hi abona: gratis et amore. La gran part de les informacions, grans o
petites, que els lectors de tot el món llegeixen al "seu" diari, escolten a la
"seva" emissora de ràdio o veuen a la "seva" televisió procedeixen, no dels
"seus" periodistes, sinó d'una agència de notícies, a la qual no poden dir seva
perquè no saben ni que existeix, o si ho saben, no saben exactament a què es
dedica. Qui ara mateix informa al món sencer són: Associated Press (Estats
Units); Tass (Unió Soviètica); Reuter (Gran Bretanya); France Press (França). I
en el nostre cas, a més i per si fos poc, ens informa sobretot l'agència Efe
(Espanya). Sempre tan freds, els anglesos defineixen les agències de notícies
així: organització comercial que recull i proporciona notícies a diaris,
periòdics i emissores subscrits a l'organització. Les agències de notícies van
néixer, efectivament, com una manera dels diaris pobres per igualar la
informació dels diaris rics, que tenien els seus corresponsals que enviaven
notícies exclusives al seu diari. Aquests corresponsals dels diaris més
poderosos van passar a la literatura - Jules Verne - i a la llegenda - l'autor
de la cèlebre frase "Mister Livingstone, I suppose", Stanley, era un simple
corresponsal nord-americà. Mentrestant, els diaris amb menys recursos, i per
tant i en general els més oberts, es quedaven sense informació dels
esdeveniments allunyats, que cada vegada eren més propers i més interessants, en
escurçar-se les distàncies culturals, polítiques i socials entre les diverses
parts del món. La invenció del telègraf hi va ajudar, i així es van anar
agrupant diaris de ciutat i països diferents, que compartien els mateixos
corresponsals. La primera agència de notícies va ser la parisenca de Charles
Havas, el 1835 - trenta anys abans, doncs, que la primera del nostre Fabra i a
mitjans del segle XIX es creà la primera agència prussiana, per un amic
periodista de l'Havas. I un altre periodista de la mateixa Havas, Paul Julius
Reuter, creà l'agència britànica, el 1858. El 1870 les agències Havas francesa,
Wolff germànica i Reuter anglesa es van repartir el món en exclusives:
l'esplèndid moment de l'Imperi britànic va fer que l'anglesa se n'endugués la
part més substanciosa. El 1900 entra en el repartiment l'agència nord-americana
Associated Press: era, també, natural. Tot això pel que fa al naixement de les
agències de notícies: un naixement, no es pot negar, democràtic i progressista:
fer negoci venent moltes notícies de molts llocs a molts diaris diversos, perquè
aquests diaris poguessin competir amb els pocs diaris poderosos que podien
pagar-se corresponsals exclusius. Però el llop - el repartiment del món,
l'interès creixent dels estats - començava a ensenyar l'orella. Ve l'Estat i ho
veu claríssim controlar una agència de notícies era controlar la informació que
rebien i per tant donaven els diaris, i cada vegada més, com més s'anaven
escurçant les distàncies més s'interrelacionaven els interessos tant dels poders
com dels ciutadans. Una font de poder com les agències no podia passar
desapercebuda als ulls dels governs, que ben aviat es van interessar per
intervenir en aquestes "organitzacions comercials". Però el moment del gran pas
endavant dels governs dins de les agències es va produir quan aquestes
organitzacions comercials van començar a no ser tan rendibles econòmicament:
l'augment dels costos de tota mena, l'interès creixent dels lectors per tota
mena de notícies de tota mena de llocs, la competència progressiva, l'aparició
de la ràdio i, més tard, de la televisió, que, al mateix temps que eren nous
clients de les agències, eren competidors avantatjosos de la premsa escrita, van
fer que les agències fossin cada vegada més cares, i de rendiment més
problemàtic. Llavors, tot el que van haver de fer els governs va ser
considerar-les un bé públic, o un servei públic segons la terminologia:
exactament igual que els transports públics. I, generosament, se les va fer
seves per mantenir-les i subvencionar-les. I controlar-les, òbviament. Un pas
més, i el panorama és l'actual: per una via o per una altra, les agències
internacionals de notícies són subvencionades, i per tant controlades, pels
governs de les respectives cases centrals. O bé cada govern, petit o gran, crea
la pròpia agència de notícies, com un servei més de l'administració. Quan Fidel
Castro va arribar al poder, una de les primeres coses que va fer va ser crear
l'agència Prensa Latina, que informava sobre les Amèriques Central i del Sud amb
una òptica comprensiblement diferent de les agències que fins aleshores hi
treballaven pràcticament en exclusiva: les capitalistes. Una altra agència de
caràcter va ser la iugoslava Tanjug, que aplegava i repartia notícies del Tercer
Món, del qual la Iugoslàvia de Tito era capdavantera. Un antecedent dels "300
millones", però intel·ligent. El 1977 l'agència espanyola Efe arriba al cinquè
lloc d'entre les agències internacionals. Hi treballen dos milers de persones,
té delegacions a 56 països i intencions d'arribar a 92 delegacions. Distribueix
més de 200 milions de paraules l'any. Què havia passat, a partir de l'Agència
Efe creada el 1939 amb les despulles i el botí de guerra, la Fabra entre
d'altres? L'estatalisme consubstancial al sistema espanyol, més el corrent
internacional de control de les agències, més el règim més autoritari que mai
imperant llavors a l'estat, tot plegat havia dut a un control ferri de l'agència
Efe, que si mantenia, com encara manté, la forma de societat anònima, constituïa
(constitueix) un dels puntals del règim, acompanyat a la poca distància
previsible per l'agència de Falange, Pyresa; la de l'Església, Logos; i més
tard, la de l'Opus, Europa Press. Bell panorama, que ensenya més de mil
raonaments polítics i ideologies sobre la dictadura. L'agència era tan
controlada com antiquada. I de sobte apareix un home intel·ligent, despreocupat
del pressupost - paga l'estat - i coneixedor com pocs del lloc on viu: Luís
Maria Anson, avui al diari ABC, l'adversari més intel·ligent i irritant del
felipisme en el poder. Anson coneix la Història, coneix que Espanya havia tingut
un imperi, i que aquest imperi és susceptible de continuar: agafa Efe, agència
sòlidament i estúpidament franquista, i la planta de veritat per la seva Amèrica
espanyola. L'èxit és cert, sòlid i comprovable: la informació d'Efe substitueix
la de les agències de llengua no espanyola. Efe competeix amb èxit amb les
agències anglosaxones i amb la francesa. Un èxit tan gran com el paorós dèficit
que la maniobra, lògica i megalomaníaca, genera. L'intel·ligent s'ho coneix
millor que nosaltres. Anson també se sabia la història d'aquest país; i millor
que no molts dels nostres recents pares de la pàtria. Així, i molt abans que a
Madrid ningú no tingués ni idea de què era un Estatut, Anson ja havia ordenat al
delegat de l'agència a Barcelona, Roger Jiménez, que muntés una secció de
notícies en català. La secció va consistir en un periodista, amb tracte de
traductor a tant la línia i sense contracte, que diàriament passava vuit o deu
notícies en català, les notícies que no podien interessar la premsa en espanyol:
un bolet de 300 grams trobat a Berga, un accident de carretera sense morts,
veredicte del concurs literari de tal, dotat amb 5.000 pessetes. La idea d'Anson
era excel·lent: consistia a crear una "secció" en català a Efe-Catalunya perquè,
quan els catalans tinguessin Estatut i exigissin transferències, com que
exigirien una transferència tan important com és una agència de notícies, es
faria un pacte: la secció en espanyol continuaria depenent de Madrid, i se 'ls
transferiria la secció en català: un matxaca i la seva màquina d'escriure. Anson
es va equivocar, ens va creure més preparats que no estàvem: encara és l'hora
que ningú d'aquest país hagi reclamat el traspàs de la part que ens correspon de
l'agència de notícies central. El 1982 canvia, diguem -ho així, el govern de
Madrid, i amb ell el director d'Efe, Anson passa avall - o amunt, no se sap mai
amb les persones preparades i intel·ligents - i és substituït per Ricardo
Utrilla, independent dins l'òrbita del PSOE: l'imperi americà d'Efe de cop i
volta es comença a esquerdar - la visió del visionari Anson és substituïda no se
sap ben bé per què; potser, com diu la propaganda de la casa, per "un ambiciós
programa de renovació i expansió" que duu a la reducció de virregnats a les
Amèriques i de delegacions a la península, amb el consegüent augment de la
centralització a Madrid és a dir de centralisme. Coses que passen: és el gran
moment, tres setmanes i mitja, de la secció en català d'Efe-Catalunya. Un canvi
de delegat fa que el nou, comprensiblement, vulgui que es noti la seva entrada,
i entre d'altres papers troba un projecte, elaborat feia uns mesos per pura
formalitat, d'ampliació de la secció en català. Sense adonar-se massa de tot
plegat, creu que allò és el que ha de fer perquè es noti el canvi, encomana la
realització del projecte, i es posa en contacte amb la Generalitat de Catalunya
per col·laborar; Efe posaria les notícies, i la Generalitat convenceria els
clients i pagaria el dèficit. En tres setmanes el projecte és realitat: vuit
periodistes comencen a passar informació, pròpia, de Catalunya; i traduïda i
sobretot adaptada procedent d'Efe Espanya i resta del món als diaris i emissores
de Catalunya. Abundant, continuada i en català. Sovint, diaris en espanyol
s'estimen més traduir la informació en català que no pas aprofitar la que arriba
en espanyol. Massa bonic per durar; al cap de tres setmanes i mitja el delegat
interromp el servei, raonant que la Generalitat "no col·labora". Independentment
de la causa immediata, és més raonable encara pensar que a la Generalitat no
interessava pagar una altra informació controlada pel govern de Madrid; i que al
govern de Madrid no interessava col·laborar en l'expansió del català, digués el
que digués, tot i el contingut. Secció morta i enterrada, doncs. Si no fos que,
ep, ara - juny 1986 - es diu que la Generalitat, però de València, té converses
amb Efe, de València, per a una secció, o "secció", en valencià. Pels volts
d'ara mateix. Un any i mig després, pel desembre de 1985, es produeix un curiós
incident al telenotícies de TV3: el Tribunal Constitucional emet sentència sobre
un cas d'apel·lació per una llei catalana. El text de la sentència pot tenir
dues interpretacions: l'una, que diu que és favorable a la posició del govern de
la Generalitat - el que controla TV3. L'altra, que diu que és favorable al
govern de Madrid. Els periodistes de TV3, explicablement bons lectors d'El País,
que és com Efe però més astut, interpreten la sentència d'acord amb El País: no
dóna la raó a la Generalitat. El fet que la Generalitat interpretés la sentència
com a favorable resultava inoperant; la Generalitat no disposa d'un País, ni tan
sols d'una Efe, que arribi regularment als seus periodistes de TV3. Resultat:
que el telenotícies de la televisió catalana interpreta la notícia d'acord amb
El País, i en desacord amb la Generalitat. Dues casualitats: l'una, que una
persona política amb poder se 'n va adonar a temps i ho va parar. L'altra
casualitat, que aquesta mateixa persona política havia estat tocant un projecte
d'agència de notícies catalana presentat, per iniciativa privada i particular, a
la Generalitat. L'incident de TV3 es produí el migdia abans de la tarda en què
la persona política en qüestió s'havia d'entrevistar amb l'individu particular
portaveu del projecte d'agència. El projecte va rebre una acollida francament
entusiasta. Entrevisió d'un projecte. La qualitat de confidencial del projecte
impedeix de donar-ne massa detalls, juntament amb la paraula donada de callar al
màxim. Tot el que se 'n pot dir és que, segons aquest projecte, la Generalitat
de Catalunya pot diposar d'una agència de notícies prou decent. Que
proporcionaria informació Catalunya endins i Catalunya enfora. Que, pesseta més,
pesseta menys, li vindria a costar una desena part del que li costa anualment
TV3. Que, possiblement, una agència de notícies catalana, i per tant en català,
faria augmentar les publicacions i emissores catalanes i en català en una
proporció espectacular - tan espectacular com espectacularment vergonyós és ara
el nombre de mitjans de comunicació en espanyol. I que, del punt de vista legal,
constitucional, estatutari i etcètera, la situació és incomparablement més fàcil
que muntar una televisió o una emissora de ràdio municipal: és legalment tan
fàcil com crear un diari. Les agències de notícies, tot i que de fet són un braç
dels governs, de dret són una senzilla societat anònima per accions. Que les
accions les subscrigui un organime públic o un particular, són coses en què el
sistema establert no s'hi posa ... Dues vegades en la mateixa roca. El projecte,
acollit amb tant d'entusiasme mercès a les excessives lectures dels periodistes
de TV3, va patir una frenada igualment entusiasta i sobtada. Va ser entre Nadal
i Cap d'Any de l'any passat, i coincidint, dia per dia, amb l'envol de
l'Operació Roca. Si d'un punt de vista estrictament estratègic, frenar una
agència de notícies sembla tan poc intel·ligent com haver frenat TV3 amb
l'excusa que era il·legal, del punt de vista estretament tàctic, és a dir del
punt de vista de la catalanització d'Espanya, era ben explicable: si un català
volia arribar a manar a Madrid, Catalunya havia de fer bondat, no cridar, i no
espantar Madrid amb una agència de notícies; perquè a Madrid, on els Luís Maria
Anson sobren tant com a nosaltres ens falten, sabien molt bé que si TV3 els fa
tant mal com a nosaltres bé, una agència de notícies és pitjor: és molt més
barata, és molt més legal, i és molt més influent. Influeix tots els diaris,
totes les ràdios i tots els informatius de televisió. Com podia, doncs, un
català dir que volia catalanitzar Espanya, si amb l'altra mà catalanitzava
Catalunya, a més d'internacionalitzar-la, que és la finalitat de qualsevol
agència de notícies? Ara en aquesta precisa setmana, la cosa està com segueix -
traient-ne tot allò que per paraula donada no es pot dir, i que com sempre passa
amb aquesta mena de secretets no és essencial a l'afer: - l'operació Roca ha
fracassat estrepitosament, i irremeiablement ja no cal, doncs, fer el bé davant
de Madrid. - El govern central, en vista de la pujada del vot autonomista i
nacionalista a Catalunya i a Euskadi, ataca autonomismes i nacionalismes: és
l'acreditada tàctica de "garrotada allà on fa bot". - L'Associació de la Premsa
Comarcal de Catalunya va decidir, fa unes setmanes, estudiar la creació d'una
agència de premsa comarcal. - Qui pot ser decisiu en aquest afer és el client:
concretament, els mitjans de comunicació del territori de llengua catalana
interessats a rebre informació en català, l'opinió d'alguns dels quals vesteix
aquest diguem -ne informe. Ramon Barnils El Temps, 7 de juliol de 1986. 

L'asseguradora del Patronat esportiu de l'Ajuntament de Castelldefels (Baix
Llobregat) ha indemnitzat amb 28 milions de pessetes un home que va resultar
ferit amb greus lesions i seqüeles quan, gronxant-se en un pal d'una porteria de
futbol instal·lada a la platja, aquesta li va caure a sobre. El perjudicat,
juntament amb el seu advocat, ha denunciat avui públicament el risc que generen
aquestes instal·lacions, l'ancoratge de les quals no està regulat, i que han
causat quatre accidents similars en els darrers anys a Vacarisses (Vallès
Occidental), Manresa (Bages) i Castelldefels. Gabi Ruiz Bernal, de 39 anys
d'edat, ha explicat avui la seva experiència per mirar de sensibilitzar les
administracions i els responsables directes de la fabricació i instal·lació
d'aquestes porteries tant a escoles com a platges, ja que entén que una simple
falca podria evitar el risc que suposen sobretot pels nens. L'home va resultar
greument lesionat, i va necessitar un mes d'ingrés a la Unitat de Cures
Intensives de l'Hospital de Bellvitge després que la nit del 19 de juliol de
1998, quan passejava amb la dona i uns amics per la platja de Castelldefels, va
gronxar-se d'un dels pals de la porteria que hi havia instal·lada. La porteria,
de més de 100 quilos de pes, va caure sobre Gabi Ruiz, de nacionalitat
nord-americana, i li va causar un greu traumatisme cranial que li ha canviat la
vida. La dona de Gabi ha explicat que quan va recuperar-se del coma va haver
d'aprendre de nou a parlar, i va necessitar rehabilitació per superar els
problemes de comprensió temporal que presentava: no podia recordar les coses que
havia fet, coses tan bàsiques com si havia esmorzat o no. Actualment encara està
en rehabilitació amb un psicologopeda que l'ensenya 'a pensar'. Gabi és
llicenciat en Belles Arts i Arquitectura, i es dedicava a l'arquitectura
paisatgística amb força èxit al seu país d'origen. El seu advocat, Sebastià
Martínez Rey, ha explicat que van interposar una denúncia contra els
responsables de la instal·lació de la porteria davant els jutjats de Gavà (Baix
Llobregat) per entendre que els fets eren constitutius d'un delicte
d'imprudència greu, però la Fiscalia va informar desfavorablement, per
considerar que el denunciant havia fet 'un ús indegut' de la porteria. El jutge
d'instrucció va estimar més adient seguir les diligències judicials per una
falta d'imprudència lleu, però en haver passat ja tres anys des de l'inici del
procediment, la família del lesionat va decidir desistir de la denúncia i
arribar a un acord extrajudicial, que es va signar el mes passat. L'advocat ha
lamentat, però, que l'Ajuntament de Castelldefels no va retirar ni falcar les
porteries en passar els fets, que a més no era la primera vegada que es
produïen: el juliol de 1997, un nen de 16 anys va patir importants lesions en
caure-li a sobre també una porteria a la platja. Aquest estiu, però, ja no hi ha
porteries a la zona de platges de Castelldefels. L'advocat ha explicat que no
existeix cap normativa que obligui a la instal·lació de mesures de seguretat o
falques en les porteries, i són pocs els ajuntaments i escoles que tenen cura
d'aquests riscos, com per exemple sí que fa l'Ajuntament de Calella de Mar
(Maresme). En aquest sentit, tant l'advocat com la família de Gabi ha reclamat
que es prenguin mesures, tot i recordant que aquest tipus d'accident es repeteix
cada any, i les víctimes acostumen a ser nens. En concret, la família ha
recordat, a més a més dels dos casos de Castelldefels, la mort l'any 1995 del
noi manresà Xavier A.A., que amb 9 anys d'edat, va patir les conseqüències de la
caiguda d'una porteria de futbol al cap quan jugava al Club Gimnàstic Manresa; o
la mort també d'un noi de 10 anys de Vacarisses l'abril de 2000 quan li va caure
a sobre una porteria on s'estava gronxant a la urbanització el Ventaiol. 

El portaveu d'ERC, Joan Ridao, ha qualificat d''hilarants' les declaracions
fetes pel conseller en cap, Artur Mas, en el sentit que CiU podria sortir
reforçat del debat parlamentari sobre la seva acció de govern. Ridao ha dit que
la renúncia de Mas a defensar el Govern en els debats de la tardor 'el desinfla
com a candidat'. El dirigent republicà ha manifestat que 'si bé és possible que
la moció de censura pugui resultar contraproduent per a Maragall, provoca certa
hilaritat que Mas es mostri confiat que l'acció de govern de CiU li permetrà
sortir reforçada dels debats de la tardor'. Per a Ridao, 'més valdria que
després de tancar a zero l'equador del present mandat amb els dos objectius
fonamentals - la millora de l'autogovern i del finançament - utilitzessin
aquests debats per presentar els seus projectes de futur immediat i les
potencialitats, si és que n'hi ha, de la seva col·laboració amb el PP'. Ridao
també ha criticat la decisió del conseller en cap de no intervenir en els debats
parlamentaris. 'Mas es desinfla com a líder de futur de CiU en no afrontar els
reptes d'aquests debats', ha dit el portaveu d'ERC, i ha afegit que 'encara ha
de demostrar que no només és un simple cartell electoral o el candidat preferit
per Aznar a Catalunya, una mena de clònic de Piqué a CDC, i això no ho
aconseguirà si no surt de la tutela de Pujol'. Joan Ridao argumenta que la llei
permet a qualsevol membre del Govern contestar una moció de censura. El portaveu
d'ERC ha rebatut tots els punts que Artur Mas considerava ahir com a positius de
l'acció de govern de CiU. Així, qualifica de 'mal pacte' l'acord de finançament
i s'acusa el Govern català d''impotent' per no poder elevar el sostre
d'autogovern. Ridao també s'ha referit al PSC per qualificar de 'mera comparsa
del PSOE' el paper assumit en l'àmbit del finançament i, en el terreny de
l'autogovern, ERC considera que 'encara està per concretar fins on està disposat
a arribar el PSC'. 

La Comissió de Control de la CCRTV i de les Empreses Filials del Parlament ha
aprovat per unanimitat una proposició no de llei conjunta de tots els grups que
encarrega al Consell de l'Audiovisual de Catalunya un informe sobre la
viabilitat d'una Agència Catalana de Comunicació. Segons el text de la
proposició no de llei aprovada 'al Parlament de Catalunya, d'acord amb la Llei
2/2000, de 4 de maig, insta el Consell de l'Audiovisual de Catalunya a elaborar
i presentar a aquest Parlament un informe sobre la viabilitat de la creació
d'una Agència Catalana de Comunicació i, en el seu cas, l'abast i les
característiques d'aquesta iniciativa'. En tractar-se d'una proposició no de
llei conjunta de tots els grups no l'ha debatuda i s'ha donat per defensada. La
proposició no de llei és el resultat d'una iniciativa presentada el passat 24 de
maig per ERC, a la Comissió de Política Cultural del Parlament de Catalunya, on
reclamava la creació d'una Agència Catalana de Comunicació. Finalment, ERC va
retirar la proposta davant el compromís de tots els grups de plantejar la
possibilitat que fos el CAC qui es pronunciés a través d'un informe. En aquella
ocasió, Bargalló va assenyalar que la proposta inicial d'ERC 'és la necessitat
de creació d'una agència catalana de notícies des de la concepció d'un servei
públic', per tal de 'dotar el país d'una eina de transmissió de notícies d'un
cantó a l'altre dels països de parla catalana, fet en català i des de
perspectiva catalana', així com que sigui 'tant de consum intern pels mitjans
comarcals com de consum extern pels altres mitjans d'informació d'arreu del món
interessats en les notícies que esdevinguin a Catalunya'. La proposta dels
republicans plantejava el traspàs d'Efe a la Generalitat i recollir altres
iniciatives existents com Intra-ACN. Bargalló va insistir que ERC 'té en el seu
programa i ho tindrà sempre la creació de l'espai comunicatiu català, d'un espai
nacional arreu dels Països Catalans i en llengua catalana', en el qual creuen
'que l'existència d'una agència de comunicació és vital i que les
administracions, o la creen, o ajuden a la seva creació'. La resta de grups
parlamentaris van mostrar les seves reticències a aprovar la proposició no de
llei, encara que van coincidir en escoltar l'opinió del CAC. El portaveu del
grup d'IC-V, Joan Boada, va demanar una discussió molt més àmplia sobre si és
necessària o no una Agència Catalana de Comunicació, mentre el diputat del PP
Francesc Vendrell va considerar que no era convenient la creació d'una Agència
Catalana de Comunicació partint del traspàs del servei d'Efe a Catalunya. El
diputat de Socialistes-Ciutadans pel Canvi (SCC), Josep Maria Carbonell, va
assegurar que la proposició 'hauria de portar a un debat en profunditat sobre el
paper de les administracions públiques en el conjunt de la informació'.
Carbonell va defensar el servei públic audiovisual però va afegir que 'no tenim
clar exactament si aquest paper d'intervenció en el món de la comunicació
implica a més que hi hagi una agència oficial de notícies'. Per la seva banda,
la diputada de CiU Maria Eugènia Cuenca va assegurar que compartia la necessitat
que existeixi un espai de comunicació català, però 'una cosa és parlar de la
transferència dels recursos d'Efe i una altra la necessitat de crear una Agència
Catalana de Comunicació'. En aquest sentit, la diputada de CiU va afegir 'el
nostre grup es planteja si cal engruixir la presència pública en els mitjans de
comunicació o bé incentivar que aquesta agència pugui ser privada'. Cuenca
considera que transformar Efe 'no seria un bon camí' sinó que el que caldria és
'demanar recursos per tal de crear de bell antuvi una agència pròpia' . 

La fira d'antiguitats va posar ahir a la venda, entre altres, un oli del pintor
lleidatà Xavier Gosé (1876-1915). Hi ha peces valorades en 3.500.000 pessetes.
Lleidantic inclou objectes del segle XI i motos americanes de principis del XX.

La companyia teatral del Bages, Mite -les, presenta al Teatreneu del barri de
Gràcia barceloní la seva adaptació de la popular novel·la de Lucia Etxebarria
'Amor , curiosidad , Prozac y dudas', després de l'èxit de públic i els bons
auguris de la crítica en la seva presentació a la darrera Fira del Teatre de
Tàrrega. L'obra s'estrena aquest dimecres , dia 23, amb la presència de
l'autora, que la veurà per primera vegada. Després de Barcelona començarà una
gira per Catalunya, que encara no s'ha concretat. 'Amor , Prozac i dubtes' és
una adaptació lliure però 'molt fidel' de la popular novel·la de Lucía
Etxebarria 'Amor , curiosidad , Prozac y dudas', que explica la història de tres
germanes, a la trentena, que dubten i pateixen per tots els conflictes de la
vida que els ha tocat viure i que volen canviar definitivament. La versió
teatral, adaptada i dirigida pel barceloní Lluís Hansen, converteix les tres
germanes de la novel·la en les protagonistes absolutes de l'obra, ja que, tal
com ha explicat ell mateix a la presentació que s'ha fet aquest matí, a través
de les tres dones es pot parlar dels diferents models de dones existents. Així
Rosa és una executiva suposadament freda que lluita en un món de mascles dotats
de corbata on ha de demostrar constantment la seva vàlua i està enganxada al
Prozac i als estimulats; Ana és la mestressa de casa insatisfeta, casada i amb
una filla, que té una depressió crònica i viu dels antidepressius; i Cristina és
la jove pastillera que busca fent més que reflexionant. Treballa a un bar de
copes i ho experimenta tot. L'obra narra la lluita d'aquestes tres dones contra
l'estancament, per canviar les seves vides. Hansen explica que l'obra tracta amb
'humor, ironia i cinisme les relacions d'amor, de pastilles i dubtes de la vida'
i ho fa amb un final esperançador. Per la manresana Alícia Puertas, una de les
fundadores de Mite -les, és una peça 'molt moderna perquè són personatges molt
actuals on tothom s'hi pot reconèixer fàcilment'. L'espectacle, protagonitzat
per la calafellenca Annabel Totusaus, la surienca M. Alba Esquius i la manresana
Alícia Puertas. Completen el repartiment l'actriu de Sallent Tàtels Pérez i el
badaloní Fidel Pereiro, arriba al Teatreneu amb canvis respecte a la seva
estrena a la Fira de Tàrrega el mes de setembre passat. Els més importants han
estat de dramatúrgia i de ritme. Hansen ha explicat que s'ha alterat lleument
l'ordre d'algunes escenes i s'ha treballat el passat de les germanes per tal de
millorar la dramatúrgia. Lucía Etxebarria serà una de les convidades d'excepció
de l'estrena del proper dia 23. Curiosament serà la primera vegada que l'autora
de la novel·la veurà l'adaptació, per la qual va donar total llibertat i 'un vot
de confiança' a la companyia. La temporada al Teatreneu no té data de final,
però quan acabi recorrerà els teatres catalans, malgrat que ara encara no s'han
pogut concretar els noms de les ciutats. Amb aquesta nova aposta el Teatre
Teatraneu continua la línia d'acostar al públic els nous textos teatrals que
tracten temes actuals amb humor. Roger Peña, director artístic de Full Teatre
confia que, després d'aquesta puguin abordar la dramatúrgia catalana, ja que en
paraules seves - 'el que falta per fer és un text original de teatre català
contemporani'. Teatre per a dones. La jove companyia del Bages Mite -les s'ha
'especialitzat' en portar a escena textos teatrals per a dones. Alícia Puertas,
però, aclareix que tracten temes de dones no per feminisme sinó perquè 'som
dones i volem parlar de dones, que és el que coneixem'. Van estrenar-se l'any
1996 amb el text 'Amb doble intenció' escrit per la sabadellenca Anna Fité. Tres
anys després van adaptar l'obra de la valenciana Isabel Clara-Simó 'Dones' que
va tenir un gran èxit, fent temporada a Barcelona i una gira d'un any per una
vintena de ciutats catalanes. 'Amor , Prozac i dubtes' és la tercera obra de la
companyia, i segona vegada que adapten un text literari. Puertas ha justificat
aquest fet assegurant que 'no hi ha textos teatrals per a dones'. 

Fer un seguiment dels projectes de més incidència ambiental a les comarques
gironines com el TGV, les línies d'alta tensió, el desdoblament de carreteres o
coordinar un nou programa de residus ambientals són alguns dels objectius que
s'ha marcat el Consell d'Iniciatives Locals per al Medi Ambient (CILMA) per
aquest any 2002. Aquest any, el CILMA compta amb un pressupost de 162.910,34
euros, un 36% més que l'any passat. Entre altres objectius d'aquest 2002,
destaca l'aprovació definitiva d'un catàleg d'espais naturals d'interès del
litoral gironí, així com també la consecució d'un Pacte per la Mobilitat o
promoure el debat sobre la creació d'una Autoritat del Transport Metropolità són
altres tasques que la Comissió de Mobilitat portarà a terme durant aquest any.
Pel que fa a les actuacions realitzades al llarg de l'any passat, destaca
l'aprovació del projecte 'Costa Brava : Paisatge i turisme', que ha estat
presentat al Programa Life de la Unió Europea. Aquest projecte compta amb el
suport de la Generalitat de Catalunya i de la Diputació de Girona i té com a
objectiu preservar els espais d'interès local mitjançant acords entre els
sectors agrícola i turístic. El programa compta amb un pressupost de 140 milions
de pessetes, finançat en la seva majoria per fons europeus i afecta els
municipis de Roses, Castelló d'Empúries, Castell Platja d'Aro, Santa Cristina
d'Aro, Sant Feliu de Guíxols i Tossa. Segons Josep Amat, vicepresident primer
del CILMA ., aquest programa "té com a objectiu preservar els espais perifèrics
d'aquestes poblacions, que no són urbanitzables, però que també se 'ls pot
treure un rendiment amb la creació de rutes turístiques, i altres activitats
compatibles amb el Medi Ambient". En el camp de l'estalvi energètic, el CILMA ha
impulsat un manifest on es demana a tots els ajuntaments gironins que estudiïn
mesures per reduir la seva despesa. El CILMA compta amb un pressupost que puja a
162.910,34 euros (uns 27 milions de pessetes), fet que suposa un increment
respecte a l'any passat. El CILMA es va crear l'any 1999, i actualment la formen
126 municipis de la Diputació de Girona, xifra que representa el 60% dels
municipis gironins. El CILMA té com a objectiu promoure la cultura de la
sostenibilitat a les comarques gironines a través d'actuacions concretes, de
col·laboracions amb altres entitats o institucions i del suport a consells
comarcals i ajuntaments en les seves polítiques ambientals. En aquest sentit,
Xavier Corominas, vicepresident segon del CILMA ha destacat que "la filosofia
del CILMA és ser un loby municipal pel medi ambient a les comarques gironines;
per ajudar que els ajuntaments no actuin sols, sinó que tinguin un recolzament i
puguin tirar projectes endavant de forma conjunta". Josep Amat ha manifestat que
"la voluntat d'aquesta institució és esdevenir l'interlocutor de referència per
a temes ambientals entre els ens locals i la resta d'administracions". "El CILMA
té com a principal objectiu dinamitzar, coordinar i impulsar projectes
relacionats amb el medi ambient" - sentencia Amat -. 

El Fòrum Mundial de Xarxes, que ha adoptat el nom d'Ubuntu, paraula africana que
designa humanitat i compartir, celebra aquest cap de setmana a Barcelona la seva
segona sessió plenària, que completa el procés constituent iniciat també a
Barcelona la primavera de l'any passat. L'organització, impulsada per Federico
Mayor Zaragoza amb el suport de l'ajuntament de Barcelona, té com a finalitat
debatre sobre el procés de globalització. L'acte inaugural es farà demà
divendres al Parlament amb la presència de l'alcalde de Barcelona, Joan Clos.
Ubuntu, que té la seu del secretariat a Barcelona, aplega unes vuitanta
personalitats i representants d'entitats i institucions de tot el món. El Fòrum
Mundial de Xarxes és una iniciativa impulsada per Federico Mayor Zaragoza,
president de la Fundación Cultura de Paz, que compta amb el suport de
l'Ajuntament de Barcelona, entre altres institucions. L'objectiu és el de
reflexionar sobre diferents aspectes a l'entorn de la globalització i constituir
una plataforma d'entitats, institucions i persones per debatre, influir i actuar
en qüestions d'abast mundial. En la sessió plenària s'avançarà en la definició
d'accions concretes i s'abordarà la col·laboració entre Ubuntu i el Fòrum
Universal de les Cultures Barcelona 2004 per organitzar un congrés de la
societat civil mundial en el marc del Fòrum. En la reunió de Barcelona
participen destacades personalitats de tot el món, com els premis Nobel de la
Pau Rigoberta Menchú, Óscar Arias, Adolfo Pérez Esquivel i Joseph Rotblat;
l'intel·lectual i eurodiputat Samir Amin; el filòsof Edgar Morin; l'expresident
portuguès Mario Soares; Danielle Mitterrand; o el teòleg Leonardo Boff. També
seran presents representants d'ONGs i entitats de tot el món. 

El diputat socialista Joan Roma ha anunciat que el PSC proposarà al Consorci de
Turisme de l'Alt Berguedà que iniciï un estudi per a promoure el turisme
cultural a la zona. Segons el PSC, aquest ha de ser el següent pas que ha de fer
el Consorci un cop s'hagin completat les 36 rutes per l'Alt Berguedà que
conformen el pla de senderisme i que seran realitat en les properes setmanes.
Per a Joan Roma, un cop coberta aquesta prioritat de dotar els municipis de
propostes per a caminades, cal que s'iniciï un estudi per a promoure el turisme
cultural a l'Alt Berguedà. El diputat considera que aquest sector turístic, que
està en 'constant creixement', s'ha d'explotar, perquè el Berguedà té una
'enorme varietat' de punts d'interès artístic i històric. Segons Roma, les
persones atretes per aquest tipus de turisme fan estades més llargues que
busquen compaginar la tranquil·litat dels pobles amb visites a indrets
d'interès. El PSC ha anunciat que farà aquesta proposta en la pròxima reunió del
Consorci. La proposta planteja la senyalització dels punts d'interès cultural,
l'estudi de les necessitats d'accés o rehabilitació i l'aprofitament de
monuments que han estat restaurats per la Diputació de Barcelona. 

El secretari general d'Esquerra Republicana de Catalunya (ERC), Josep-Lluís
Carod-Rovira, ha dit que 'fa 25 anys que Catalunya juga a tennis entre CiU i el
PSC' i ha afegit 'ja és hora de jugar tots a futbol perquè Catalunya és de
tots'. Amb aquestes afirmacions, Carod-Rovira ha criticat 'la Catalunya
bipartidista i enfrontada' dels dos partits majoritaris. En concret, s'ha
referit a les acusacions de Pasqual Maragall (PSC) a CiU dient que 'CiU defensa
la puresa de sang' i la resposta de CiU al PSC que alertava 'si guanyen els
socialistes, guanyarà la gent de fora'. El secretari general d'ERC ha participat
aquesta nit en l'acte central de campanya al Teatre Bartrina per donar suport a
la candidata a l'alcaldia de Reus, Empar Pont. Josep-Lluís Carod-Rovira ha
explicat als militants i simpatitzants que han omplert el Teatre Bartrina de
Reus que 'Catalunya fa 25 anys que està jugant a tennis entre CiU i el PSC' i ha
dit que 'ja és hora de jugar a fubol perquè Catalunya és de tots'. El secretari
general d'ERC ha culpabilitzat al PSC i CiU d'intentar separar els catalans. En
concret, s'ha referit a les acusacions de Pasqual Maragall (PSC) a Convergència
i Unió dient que 'CiU defensa la puresa de sang' i també ha criticat la resposta
de CiU al PSC que alertava 'si guanyen els socialistes, guanyarà la gent de
fora'. Carod-Rovira ha denunciat aquesta posició i ha lamentat que 'no es pot
parlar de gent de fora i de dintre quan els que van arribar fa 30, 40 o 50 anys
són igual de catalans com els primers'. D'altra banda, el secretari general
d'Esquerra Republicana de Catalunya (ERC), Josep-Lluís Carod-Rovira, ha recalcat
que ERC és l'únic partit que totes les enquestes els han donat una pujada
general. Carod-Rovira considera que això acabarà 'amb el règim bipartidista que
han creat CiU i PSC' i ha afegit que es troben davant els millors resultats de
la seva història més recent. També ha destacat que, segons les enquestes, 'és
una bona notícia que el Partit Popular s'enfonsi o baixi a Aragó, Catalunya,
País Valencià i les Illes Balears'. Finalment, també ha dit que 'ja n'hi ha prou
de callar i pagar a canvi de res' i ha denunciat la dependència que tenen de
Madrid la resta de partits polítics catalans. En un moment del discurs,
Carod-Rovira ha ironitzat amb aquest fet posant com a exemple que quan truquen
de Madrid CiU i PSC responen' a sus órdenes 'i ha afegit que' quan ens truquin a
nosaltres i, veiem el prefix 91, despenjarem la trucada i pagaran ells la
trucada, una nova experiència per a ells '. El secretari general d'Esquerra
Republicana de Catalunya ha tancat aquesta nit l'acte central de la candidata a
l'alcaldia de Reus, Empar Pont. 

Les cambres de comerç de Manresa i del departament francès de l'Ariège han
arribat a un acord per participar en un programa Interreg de la Unió Europea. A
través d'aquest programa, que pretén promoure els intercanvis i la cooperació
entre França i l'estat espanyol, les dues cambres de comerç volen fomentar
l'intercanvi entre empreses catalanes i franceses. L'acord al qual han arribat
les dues institucions camerals també contempla la realització de trobades entre
institucions, centres d'innovació i accions de formació, entre d'altres
iniciatives. Aquest no serà el primer contacte entre les cambres de comerç
bagenca i francesa. Des de fa anys, les dues institucions mantenen una relació
que s'ha concretat en trobades empresarials entre companyies de les dues bandes
dels Pirineus. 

El Comitè Executiu de la Cambra de Comerç de Reus, en la seva darrera reunió, ha
acordat fer públic el seu més sincer desig que la candidatura al centre ITER
d'investigació sobre fusió nuclear de Vandellòs i l'Hospitalet de l'Infant
'sigui l'escollida pels organismes pertinents de la Unió Europea per a que
concorri amb les de Canadà i de Japó en l'adjudicació internacional d'aquest
transcendental projecte'. La Cambra també ha decidit traslladar als responsables
d'autopistes reclamar el desdoblament de l'A-7. L'ens cameral es congratula, a
la vegada, del posicionament de la candidatura de Vandellòs i lamenta que, 'una
qüestió de tan vital importància científica, humana, social i econòmica per a la
zona, per a Catalunya i per a Europa, no hagi merescut, el tractament polític i
dels mitjans que el seu incalculable valor de futur mereixia i mereix'. D'altra
banda, la Cambra també ha reiterat la necessitat de solucionar l'endèmica
insuficiència de capacitat de circulació de l'A-7 entre El Vendrell i
l'Hospitalet de l'Infant. La solució del problema, en opinió de la Cambra de
Reus, passa no tan sols per preveure un carril més en aquest trajecte sinó, com
fa uns anys, 'per endegar una ampliació a quatre carrils per banda de l'A-7 a
les nostres comarques'. 

De les 4.204 persones disminuïdes que hi ha a la comarca del Bages en disposició
de treballar, 1.050 estan aturades. Des de l'Ajuntament de Manresa i a través
del projecte Inserim s'intenta facilitar l'accés al món laboral d'aquestes
persones. El projecte Inserim es desenvolupa a les comarques de l'Alt Penedès,
l'Anoia, el Bages i el Garraf. Les empreses de més de 50 treballadors tenen
l'obligació de tenir en plantilla un mínim d'un 2 per cent d'empleats amb una
disminució física o mental lleu. Per això, des del Centre d'Iniciatives per a
l'Ocupació de Manresa, s'han mantingut entrevistes amb els responsables
d'empreses d'aquestes dimensions per informar-los i assessorar-los sobre aquesta
qüestió i sobre les subvencions que poden obtenir si contracten persones amb
disminucions. Al mateix temps, aquest organisme, que depèn de l'Ajuntament de
Manresa, disposa d'un banc de dades dels demandants de feina i de les persones
disminuïdes que busquen feina que permet canalitzar i precisar els perfils més
necessaris en cada cas per ocupar els llocs de treball. En el cas de les
persones amb disminució, les taxes de desocupació estan molt per sobre de la
població en general, tot i que la majoria poden adaptar-se perfectament a un
lloc de treball si es troba l'oferta adequada a les seves capacitats. En el
projecte hi participen els ajuntaments de Vilanova i la Geltrú, Vilafranca del
Penedès, Manresa, el Consell Comarcal de l'Anoia, el Departament de Treball de
la Generalitat, la Federació Ecom i els sindicats CCOO i UGT. 

La treva i el debat nacionalista. Els efectes de la violència. Els socialistes
guipuscoans planten cara a Redondo pels resultats electorals. El PSE i el PP van
reclamar ahir a Euskal Herritarrok (EH) que condemni l'atac contra la seu
socialista de la localitat biscaïna de Durango perpetrat hores abans, a la
matinada. La socialista Rosa Díez va afirmar que EH "té una magnífica
oportunitat per demostrar que no és l'hereva de HB i que no s'ha produït
simplement un canvi de nom", mentre el president del PP de Biscaia, Leopoldo
Barreda, va destacar que els radicals "tenen una bona ocasió per acreditar el
seu canvi de rumb". L'atac contra la seu del PSE - EE es va produir a la vora de
les dues de la matinada, quan uns desconeguts van trencar la porta del local i
van llançar un còctel Molotov a dins, la qual cosa va originar un incendi. El
foc va afectar la porta de l'edifici i va ennegrir les parets de l'interior. En
termes similars es va expressar Rosa Díez, que va considerar que Arnaldo Otegi i
EH tenen una gran oportunitat per demostrar que el que deien durant la campanya,
"les seves apel·lacions al respecte, a la pluralitat i a la democràcia, eren
certes". L'atac també va ser condemnat pel PP. Leopoldo Barreda, mitjançant un
comunicat, va assenyalar: "Seria lamentable que des de les files d'EH o HB
haguéssim de presenciar la continuïtat del doble llenguatge i de les dobles
actituds, amb els seus joves atacant seus de partits democràtics, mentre que els
seus dirigents negocien la formació del pròxim Govern". D'altra banda, segons va
transcendir ahir, l'alcalde socialista de Sant Sebastià, Odón Elorza, va posar
el càrrec a disposició de l'executiva del PSE - EE davant les discrepàncies
sorgides en analitzar l'estratègia electoral. Les crítiques a la línia seguida
per Redondo es poden agreujar davant la necessitat de fixar una posició sobre
l'entrada en el pròxim Govern d'Euskadi. L'actitud d'Elorza és subscrita pel
sector guipuscoà, que se sent marginat per defensar una major sintonia amb el
PNB. Les diferències se centren en la defensa a ultrança del marc estatutari i
constitucional propugnada per Redondo, fet que ha portat, segons els crítics, a
pugnar amb el PP pel mateix electorat, amb pitjors resultats dels esperats.
Aquesta setmana es podria materialitzar la dimissió d'Elorza, així com la
d'altres dirigents guipuscoans. 

No ens sembla just. Aznar i Blair sol·liciten als seus socis de la Unió Europea
reformes laborals basades en una flexibilitat més gran del mercat, per, diuen,
aconseguir més ocupació i millor. És un regal ideològic per a Aznar de Blair,
que li dóna joc en matèria de facilitar acomiadaments dins d'una UE dominada per
governs socialdemòcrates. 

El líder d'IU reclama un Estat "plurinacional, federal i solidari". El
coordinador general d'Izquierda Unida, Julio Anguita, creu que la Constitució és
"la llei que menys es compleix" i que ha envellit sense haver-se desenvolupat
prou. Anguita considera que encara que només està a punt de fer 20 anys, "ja és
tard" per exigir que es compleixi i ara només té sentit "un replantejament" d'un
text que s'ha convertit en "una simple fórmula legal que es va buidant
progressivament de substància". Així de pessimista es va mostrar ahir amb la
Carta Magna durant la conferència que el líder d'IU va pronunciar al Club Siglo
XXI, en què va repetir la seva tesi que el procés de construcció de la moneda
única europea "ha invalidat molts continguts i molt importants" de la primera
llei de l'Estat. La moneda única, va explicar Anguita, implica "fortes
retallades en la despesa social, polítiques fiscals altament regressives, plans
d'ocupació que produeixen precarietat laboral i un desmantellament brutal del
sector públic de l'economia", mals que, segons ell, atempten contra l'Estat
social i democràtic de dret que propugna el text constitucional. El líder d'IU
també va repassar la construcció de l'Estat i va defensar un model
"plurinacional, federal i solidari". La nova fórmula, va dir , es pot derivar
"del desenvolupament conseqüent" de la Carta Magna, però "arribat el moment
necessitarà ser reformada". El model que propugna IU requereix "el reconeixement
del dret d'autodeterminació", la "planificació democràtica de l'economia", i,
"consegüentment", la proclamació de la República. 

El director general de l'ONCE, Enrique Savando, va anunciar ahir que
l'organització estudia treure un nou producte al mercat del joc, ja que la
recaptació dels cupons, incloent-hi el Cuponazo, s'ha estancat. Les vendes s'han
refredat fins al punt que l'empresa preveu un creixement de només el 0,42% per a
l'any que ve. Segons l'ONCE, les vendes del cupó han crescut aquest any entre un
1,8% i un 2%, la qual cosa suposa un augment similar al de l'IPC i, en termes
reals, una xifra bastant similar al creixement zero. El president de l'ONCE,
José María Arroyo, va qualificar de "restrictius" els pressupostos per al 1999,
malgrat que s'elevaran a 434.000 milions de pessetes. Es va mostrar caut al ser
preguntat sobre els futurs sortejos. "Sempre tenim gent treballant en aquest
tipus de coses noves. Seria complicat i contraproduent avançar-ne detalls.
Dependrà de moltes variables ", va adduir . Arroyo va eludir relacionar els nous
sortejos per millorar la venda actual del cupó - que haurà d'autoritzar el
Govern - amb la venda de la cadena radiofònica Onda Cero, de la qual
l'organització és accionista majoritària. "S'està endarrerint perquè hi ha
moltes coses per discutir, i ara intentem posar-nos d'acord", va assenyalar .
També va eludir referir-se als ingressos per aquesta venda: "Sobre el que no
està fet no podem parlar, i cal ser enormement discrets". 

El Tribunal Suprem ha rebutjat parcialment el recurs d'un condemnat per un
delicte contra la salut pública que pretenia que se li apliqués l'atenuant de
drogodependència perquè, encara que consumeix cocaïna i heroïna, fuma aquestes
substàncies en lloc d'injectar-se-les. El tribunal, en una sentència de la qual
ha estat ponent José Antonio Martín Pallín, afirma que "el consum d'aquestes
substàncies per via d'inhalació no produeix els mateixos efectes que per via
intravenosa". El recurrent - que va ser condemnat a tres anys de presó per
oferir psicòtrops "a bon preu" a un policia, que el va detenir i li va confiscar
una ampolleta amb 42 pastilles de Trankimazin - va aportar el testimoni de
diversos metges que l'havien tractat, els quals van certificar que era fumador
de cocaïna i heroïna. Reducció de pena. El tribunal reconeix que no disposa de
"dades complementàries sobre el grau d'addicció i la seva durada en el temps", i
puntualitza que, en tot cas, l'aplicació de l'atenuant de drogodependència no
tindria efecte sobre la pena imposada, "que es va fixar en el seu grau mínim
possible". El tribunal redueix la pena imposada a l'acusat a un any de presó
perquè el tranquil·litzant que va oferir al policia no té efectes greus sobre la
salut, "tret de casos d'ingestió massiva i descontrolada". 

Els israelians de Galilea van abandonar ahir els refugis al remetre els combats.
La tensió va baixar ahir sensiblement al nord d'Israel, després d'un dia
d'intensos xocs armats entre l'Exèrcit jueu i la guerrilla xiïta de Hezbol·là,
en què van morir quatre israelians a la franja de seguretat, a prop de la
frontera libanesa. No obstant, el primer ministre israelià, Benjamin Netanyahu,
va anunciar una política de represàlies més dures davant dels atacs de la
guerrilla des del sud de Líban. Ahir les autoritats israelianes van autoritzar a
la població del nord del país la represa de la vida normal, al cap de 24 hores
d'estar tancats en refugis, ja que considerava que havia reduït la possibilitat
d'un atac de Hezbol·là. Així mateix, al sud del Líban, on les escoles van tancar
i la població es va quedar a casa per por d'atacs de l'aviació jueva, també es
va recuperar la normalitat. El Gabinet israelià, després d'una reunió de tres
hores, va manifestar: "Actuarem contra Hezbol·là en el moment i el lloc que
decidim". Paral·lelament, fonts militars citades per la ràdio oficial a
Jerusalem van assenyalar: "Si Hezbol·là no ataca Galilea, nosaltres donarem per
finalitzada aquesta escalada de violència". Una escalada iniciada diumenge,
després de la mort d'un general, dos soldats i un periodista israelians, en
esclatar una càrrega explosiva col·locada al costat de la carretera. En
represàlia, l'aviació jueva va bombardejar objectius de la guerrilla xiïta i va
causar la mort de dos guerrillers. El subsecretari general de Hezbol·là, Naim
Qassim, va dir que la seva organització continuarà respectant els acords presos
fa tres anys, després de l'operació militar israeliana Raïm de la ira, segons
els quals no es poden atacar objectius civils. A més a més, Qassim va advertir:
"Continuarem les nostres operacions militars contra l'ocupació israeliana, ja
que es tracta d'un dret legítim". Milers de persones van participar ahir als
funerals de les víctimes de l'atac de diumenge. Les imatges televisives de
familiars i soldats plorant van augmentar el clamor popular que vol una ràpida
solució per al problema libanès. Segons una enquesta del diari Maariv, un 63%
dels israelians pensa que el Govern no fa prou per resoldre-ho i un 53% s'oposa
a una retirada unilateral del sud de Líban, sense que Síria, que controla aquest
país, doni garanties que, en acabat, Hezbol·là no atacarà Galilea. El dirigent
laborista Shlomo Bhen Ami va dir ahir que la culpa que es mantingui la tensió a
la frontera és del Govern, que no negocia amb Síria, encara que això representi
la devolució del Golan. "Algun dia haurem de fer aquest pas", va dir . 

La caça a les zones humides haurà d'usar materials alternatius el 2000. Cada any
s'escampen a Espanya 5.000 tones d'aquest metall tòxic i persistent. Les àrees
amb més contaminació per balins són el Delta de l'Ebre i l'Albufera. L'ús de
perdigons fabricats amb plom, un metall de toxicitat elevada i persistent,
estarà prohibit a les 38 principals zones humides d'Espanya a partir de l'1 de
gener vinent. La mesura, que en la mateixa data del 2001 s'estendrà també a tots
els aiguamolls sense excepció, pretén evitar la constant mort per intoxicació
d'aus aquàtiques, unes 50.000 anuals, i la contaminació dels terrenys on
habiten, un problema amb repercussions agropecuàries de molt difícil solució.
Els caçadors només podran utilitzar perdigons de materials menys tòxics, com ara
l'acer, el bismut i l'estany. La mesura afecta d'entrada les 38 zones humides
protegides pel conveni de Ramsar, que sumen 158.000 hectàrees i entre les quals
hi ha espais tan emblemàtics com per exemple Doñana (Huelva), les Tablas de
Daimiel (Ciudad Real), el Delta de l'Ebre (Tarragona), l'Albufera (València),
Gallocanta (Terol) i Fuentedepiedra (Màlaga). Amb la mesura, segons la
coordinadora Ecologistes en Acció, les zones humides espanyoles s'estalviaran la
gens negligible suma de 5.000 tones anuals de plom. La norma ha estat acordada
per la Comissió de Conservació de la Naturalesa, que agrupa els directors
generals de les administracions central i autonòmiques. El calendari es complirà
"tret d'excepcions molt concretes sol·licitades per alguna comunitat", segons
explica Enrique Alonso, director general de Conservació. Entre 80.000 i 100.000
aus aquàtiques s'intoxiquen cada any a Espanya en ingerir perdigons de plom, i
la meitat acaba morint. "És una mort silenciosa perquè no moren grans grups de
cop i volta, sinó a poc a poc, de manera constant", afirma Raimon Guitart,
professor de la Facultat de Veterinària de la Universitat Autònoma de Barcelona
(UAB). Assimilar el metall. A diferència del que passa amb un ésser humà, que no
digereix el perdigó i l'acaba expulsant, l'estómac dels ànecs fon el plom i
l'assimila. I el problema en la cadena tròfica sorgeix quan un depredador es
menja l'au morta per plumbisme. A les zones més afectades, com per exemple
l'Albufera o el Delta de l'Ebre, la concentració de perdigons arriba fins als
280 per metre quadrat en els primers 30 centímetres de profunditat. Theo
Oberhuber, d'Ecologistes en Acció, afirma que, a pesar de la prohibició, encara
hi haurà el risc dels perdigons que ja són a terra i que les aus continuaran
ingerint. El professor Rafael Mateo, també de la UAB, recorda que zones
actualment molt protegides, com ara Doñana i Daimiel, presenten una important
contaminació per plom deguda a la caça "de fa tres o quatre dècades". El
problema, en tot cas, continuarà a les zones de caça interior, on es dispersa el
50% del plom d'Espanya. Mateo relata el cas de grans aus rapinyaires (àguiles i
voltors) mortes a causa de la ingesta de preses contaminades: un 10% dels raters
de Doñana regurgiten egagròpiles (boles de menjar que no poden digerir) amb
perdigons. 

La legionel·la causa la mort a dos malalts a Saragossa. Els morts, un home i una
dona de més de 60 anys, "estaven en estat greu per un altre tipus de patologies;
una malaltia hematològica i una altra de tipus endocrí", va explicar Carmen
Maza, directora mèdica de l'Hospital Clínic Universitari Lozano Blesa. Els
responsables del centre sanitari saragossà han adoptat diferents mesures
preventives per eradicar aquest focus de legionel·la. 

Dos morts al xocar un turisme amb un autocar a Cantàbria. L'accident va passar
dimecres a les vuit del vespre a la N-634, a prop de Solares, quan un Citroën AX
es va saltar un senyal d'stop i es va encastar contra l'autobús. Els dos
ocupants del turisme van morir i alguns dels passatgers de l'autocar van quedar
atrapats al seu interior fins que van ser rescatats pels bombers. 

Els quarts de final de la Lliga ACB de bàsquet. Els blaugranes es van assegurar
també la presència en la pròxima Eurolliga. El Barça no haurà de viure un altre
any el purgatori de la Copa Korac, com li ha passat aquesta temporada a Europa.
Ahir mateix, a Girona, es va assegurar la presència en la pròxima Eurolliga, al
resoldre per la via ràpida, amb un contundent 3-0, l'eliminatòria de quarts de
final amb el Girona Gavis. El terrible potencial dels blaugranes va tornar a
marcar les diferències i els va permetre assegurar-se un triomf (72-81) que els
situa en el play-off semifinal. El partit va prendre cos seguint el camí dels
dos primers. El ritme el va imposar el Girona i el Barça es va trobar en una
posició incòmoda, sense saber com recuperar la iniciativa contra un rival en
ratxa, que va establir els seus avantatges en el primer temps a la frontera dels
10 punts i els va saber mantenir sense problemes (34-22, minut 14). L'equip de
Trifón Poch va tornar a fer evident el seu estat de gràcia. La seva presència en
els play-off ha coincidit amb el millor moment de la temporada. Però, com al
Palau Blaugrana, va acusar la falta de recursos a la banqueta. El Gavis depèn,
quasi en exclusiva, del quintet titular. Quan Poch va iniciar la roda de canvis
- i això no va ser fins al minut 14, quan el Barça ja n'havia fet cinc -, el
Gavis va perdre la imatge esplèndida de l'inici i va cedir terreny, que els
blaugranes van aprofitar per retallar diferències ja al descans (38-33). Una
dada significativa del que va ser el partit i també ha estat aquesta
eliminatòria és que el Gavis només va poder comptar amb els punts dels seus
titulars fins al descans. En el Barça, en canvi, fins i tot el pivot Oriol
Junyent, l'últim relleu que utilitza García Reneses, va tenir una aportació
fonamental amb cinc punts i tres rebots. Quan el tècnic gironí Trifón Poch va
voler trobar aire per als seus jugadors, forçat en part per la quarta falta
personal de Jofresa (m.26), el Barça ja li havia tornat a prendre el pols al
partit, sobretot en la faceta defensiva, i se situava al capdavant en el
marcador (41-43). Protagonisme de Djordjevic. En aquesta situació, el Gavis
només va trobar una sortida: acceptar l'intercanvi de cistelles que li proposava
el seu rival i concedir el descans que necessitaven els seus titulars per entrar
en els minuts decisius en una situació de força (60-59, m.36). Els blaugranes
van saber actuar amb molta més solvència en aquests instants. Van elevar la
tensió defensiva - Xavi Fernández i Esteller van recuperar, per exemple, dues
pilotes fonamentals - i no van perdonar en atac. Especialment, el base Sasha
Djordjevic i Alston, que van decidir assumir la responsabilitat. En canvi, el
Gavis va trobar a faltar en aquests instants més protagonisme de Stewart i
Abrams, dues de les seves peces bàsiques en tota la sèrie, que van aparèixer
cansats. Jofresa va donar l'última alenada d'esperança amb un triple quan
faltaven dos minuts (66-68), però els llançaments lliures van facilitar el camí
dels blaugranes cap a la victòria. 

La figura del poeta i dramaturg Joan Brossa va ser recordada ahir en el primer
esquetx de la gala, on apareixien elements escènics de l'univers del creador
català, mort a Barcelona el passat. La presentadora Anabel Alonso, que durant la
cerimònia va representar la tragèdia i el pessimisme, es va enganxar a les
galtes tres llàgrimes en forma de cor dedicades a Brossa, a qui va agrair la
visió surrealista que tenia de la vida. 

A Catalunya hi ha 3.307 hectàrees plantades de lli tèxtil. Les ajudes de la UE
les perceben 170 persones, que han ingressat un total de 390 milions de
pessetes. L'única fàbrica transformadora catalana és Agrofibra, a Puig-reig.
Igual que a la resta d'Espanya, aquest lli no serveix com a matèria tèxtil. Val
per fer paper, aïllants de l'automòbil i jaços de cort per a cavalls de muntar.
¿Val la pena pagar 120.000 pessetes per hectàrea? 

José María Aznar no va dubtar ahir a pronunciar-se des de Quito sobre la presa
de possessió de José Luis Barrios com a parlamentari foral. El president del
Govern va admetre que "legalment" ha d'acceptar que l'etarra empresonat estigui
a la Cambra navarresa, però va emfatitzar que des d'un punt de vista polític i
humà la situació de Barrios és "absolutament repugnant", informa Enric
Hernàndez. El president de l'Executiu va dir que mantenia la mateixa afirmació
que va fer fa uns mesos quan l'etarra Josu Ternera va prendre possessió al
Parlament basc, en el sentit que prefereix que els etarres estiguin "asseguts en
un escó que empunyant una pistola". Tot i amb això, aquesta filosofia no
impedeix que a Aznar li desagradi l'escena que es va viure ahir a Pamplona. La
presència de Barrios al Parlament navarrès va ser fortament criticada per
diverses formacions polítiques, especialment des d'UPN i PSN, que la van
qualificar d'"esperpèntica i totalment absurda", perquè "falseja la voluntat del
poble navarrès". El president del Govern foral, Miguel Sanz, també va abordar la
qüestió i va qualificar el fet d'"indignant". 

Més de la meitat dels 427 focs forestals declarats a Catalunya fins al 15 de
juny d'aquest any s'han originat per culpa de negligències. Un 15% són
intencionats i la resta es deuen a causes naturals, a accidents o bé tenen un
motiu desconegut. La conducta irresponsable d'algunes persones que visiten els
boscos preocupa molt les autoritats. Aquest any, els anuncis de la campanya de
prevenció d'incendis de la Generalitat porten com a lema Apaguem el risc. Els
cartells oficials estan dirigits al ciutadà corrent, perquè un 57% dels focus
encara és degut a negligències. Això sí, la Conselleria d'Agricultura presumeix
del fet que ja no hi ha incendis provocats per les barbacoes il·legals
instal·lades al mig del camp. Els responsables d'extinció de focs no amaguen pas
tampoc la preocupació que tenen per la incessant aparició de piròmans. 

Les conclusions d'una comissió parlamentària d'investigació solen tenir l'abast
que la majoria dels seus diputats li vulguin donar. En el cas del lli s'ha
complert la norma una vegada més, encara que la dosi de cinisme dels que van
decidir enllestir l'afer ratlla l'escàndol. El Govern - és a dir, els diputats
del PP, amb suport de CiU i de CC - va decidir que en cap cas es veuria afectada
la imatge del partit conservador encara que alts càrrecs del Ministeri
d'Agricultura haguessin tingut la barra de beneficiar-se de desenes de milions
dels ajuts rebuts de la Unió Europea per al cultiu del lli que, una vegada
transformat i cobrat, ha desaparegut quasi sense deixar rastre. Així, amb
precisió matemàtica, els treballs de recerca s'han liquidat en una setmana
(gairebé 40 compareixences), molta de la documentació sol·licitada ha arribat
tard i malament, i quan el nerviosisme d'algun dels beneficiats que es van
aprofitar de la informació privilegiada que passava per les seves mans feia
patent la seva mala consciència, la majoria parlamentària mirava cap a una altra
banda. La postura de CiU en la comissió investigadora del lli - que votarà les
seves conclusions el 17 d'agost - recorda la que havia mantingut la coalició
nacionalista davant del caos aeri. Davant la por que el Govern hi apliqui la
llei del talió, la resposta és donar-hi un suport tancat i sense fissures. Però
encara que la comissió del lli tanqui el tema després de representar una mofa,
per a vergonya de molts i desprestigi d'altres, el cas no s'ha acabat. Les dades
aportades inclouen pistes sòlides de possibles actuacions irregulars que podran
ser canalitzades fins als tribunals. És veritat que la democràcia espanyola ha
caigut moltes vegades en l'error de judicialitzar en excés la política, però
quan aquesta s'entossudeix a obturar la investigació dels que es van aprofitar
dels seus càrrecs per al benefici propi, que actuïn els tribunals. Són, al cap i
a la fi, la garantia última que queda als ciutadans. 

Benvingut sigui una altra vegada Hogwood, que ha dirigit aquesta fantàstica
tercera edició del Festival Mozart. La clemenza di Tito es pot convertir
fàcilment en un plom pel seu estaticisme dramàtic i per l'arcaisme que té
l'estructura. No ha estat així. Primer perquè, com que és una versió en concert,
l'estaticitat era condició obligada. Però, sobretot, perquè Hogwood va evocar la
partitura amb una frescor i un dinamisme inigualables, amb el concurs d'uns
solistes, un cor - la renovada Coral Càrmina - i uns instrumentistes plenament
entregats i conquistats per la seva concepció. S'ha de destacar el treball
entusiàstic i impecable d'Hillevi Martinpelto, Sophie Daneman, Stella Doufexis i
Catherine Robbin, que fins i tot va fer passables els llargs recitatius secs tot
i que no hi havia a disposició el llibret de l'obra ni la seva traducció. Pel
que fa al tenor Richard Croft - que el programa de mà ha convertit en soprano,
per cert -, intèrpret de Tito, va tardar a sintonitzar amb personatge i
partitura i, malgrat la seva bona tècnica, va haver d'esperar al segon acte
perquè aconseguís una ària d'altura. Es tracta d'una òpera singular, on Mozart
va recuperar els models que llavors ja eren decadents de l'òpera seriosa, si bé
en les àries i en la instrumentalització brilla contínuament el seu geni. Vista
des de la distància d'un parell de segles, que sigui una obra anacrònica no
importa gens ni mica; al capdavall, tot és música d'altres temps, i només mereix
atenció la seva qualitat i la de la interpretació. Sorprèn gratament el fet que
un home que havia compost la trilogia de Da Ponte i La flauta màgica pogués
retornar a aquest cerimoniós gènere que ell mateix havia parodiat a Così fan
tutte. 

Bargués segueix escalant llocs a la Mini-Transat. L'Escuela Náutica de Catalunya
està protagonitzant la més espectacular de les recuperacions. Ahir ja figurava
en l'11a posició en la travessia de l'Atlàntic en solitari en velers de menys de
6,50 metres, malgrat haver sortit amb 18 hores de retard. El català va optar per
sacrificar dimecres un guany a curt termini i va navegar cap a l'oest, en
recerca d'un canvi en la direcció del vent, fet que li ha permès millorar 17
posicions en un sol dia. Ahir va superar Finisterre i navega ara al llarg de la
costa de Portugal, rumb a Lanzarote, fi de la primera etapa. 

Tim Robbins encarna un jove i brillant banquer que és acusat de l'assassinat de
la seva dona i el seu amant a Cadena perpètua (TV-3, 21.20), drama carcerari
basat en una novel·la original de Stephen King. 

El cercador a Internet Olé era una iniciativa de la Fundació Catalana per la
Recerca (FCR), vinculada a la Conselleria d'Economia. La FCR va decidir
desprendre-se'n i el va cedir al promotor del projecte, Josep Vallès. Ara,
Vallès i els seus socis han guanyat milers de milions de pessetes després
d'integrar la seva empresa a la filial de Telefónica Terra. El diputat del
Partit Popular Daniel Sirera ha presentat una iniciativa al Parlament per
aclarir aquest pèssim negoci. Sirera considera que és imperdonable que el Govern
de la Generalitat deixés perdre aquesta oportunitat per motius lingüístics. "El
més gros és que tot això es fes per motius lingüístics. No es podien permetre el
luxe de tenir un servidor d'Internet que es digués Olé i que fos en castellà ",
critica Sirera. El diputat carrega contra la "visió estreta" del Govern al cedir
davant "petites pressions polítiques de sectors radicals" i preferir perdre una
posició de lideratge en una nova tecnologia abans que utilitzar el castellà.
L'octubre del 1996, el diputat d'Esquerra Republicana Josep Portabella va
criticar, en una interpel·lació al conseller de Presidència, Xavier Trias, que
"s'hagi promogut des de la Generalitat de Catalunya el primer servidor
d'informació mundial d'Internet que requereix inexorablement que la informació
estigui en castellà". No obstant això, Sirera també ha preguntat al Consell
Executiu si hi va haver alguna altra raó, a més a més de la lingüística, per
deixar que aquest suculent pastís anés a parar a mans particulars. 

Ara que s'ha descobert la nostra proximitat genètica amb el pollastre, més d'un
dirà que ja no és necessari investigar més. La resposta a qualsevol pregunta és
clara: ¡la gallina! 

El Barça retorna avui a la feina sense haver resolt el conflicte amb el
brasiler. El tècnic parlarà amb el jugador per convèncer-lo que canviï
d'actitud. El davanter manté la negativa a jugar a la banda encara que sigui
suplent. Ell reprèn aquesta tarda la feina davant la incertesa que envolta el
futur de Rivaldo. El pols entre el jugador i Van Gaal segueix obert. Avui, es
veuran una altra vegada les cares, sense que cap dels dos hagi donat mostra de
penediment. Rivaldo segueix decidit a no jugar més com a extrem. Van Gaal tampoc
té intenció de transigir, tot i que sí que ha insinuat la seva voluntat de
dialogar amb el davanter perquè reconsideri la seva postura. Enmig d'aquest
conflicte, el primer entrenament de l'any inclourà una nova figura: José Mari
Bakero debuta com a membre del cos tècnic ocupant el buit que va deixar Ronald
Koeman. L'any 2000 s'inicia al Camp Nou amb problemes heretats de l'any passat.
En aquests dies de vacances, Rivaldo s'ha reafirmat en les paraules que va
pronunciar al vestidor davant de tota la plantilla. "No vull jugar més com a
extrem", va dir , davant la sorpresa de tothom. Vol jugar al centre i va dir que
està preparat per a la banqueta. A l'últim partit, davant el Rayo, ni tan sols
va ser convocat. Des de Recife, on ha passat el Nadal i on ha conegut la
concessió d'un altre premi (millor jugador d'Europa, per davant de Beckham i
Figo, segons una enquesta que ha efectuat a especialistes de tot el món el diari
uruguaià El País), ha insistit en aquest discurs, però també en la seva il·lusió
de continuar al Barça. Buscar una solució. Rivaldo s'ha mostrat molt acurat en
les seves paraules, reticent a avivar la polèmica. No vol obrir una guerra
directa amb l'entrenador. Tampoc ha replicat davant dels retrets que li han
dirigit des del club. Mentre que Van Gaal ha guardat més o menys silenci sobre
aquest tema, la directiva no s'ha quedat callada. Núñez ha atacat l'entorn del
jugador, en al·lusió al seu representant Josep Maria Minguella, i ha restat
transcendència a la seva absència: "No crec que la marxa de l'equip depengui
d'ell". El portaveu de la junta, Josep Maria Antràs, es va arribar a referir a
la possibilitat que el club pot multar el jugador per indisciplina si es nega a
acatar les ordres del tècnic. Però Van Gaal no és partidari d'agreujar el
conflicte. Al contrari: vol trobar una solució al problema tan aviat com sigui
possible, conscient que aquest problema afecta negativament el vestidor. El
preparador holandès es reunirà amb el jugador per buscar un acostament que,
inevitablement, exigeix una renúncia per part d'un dels dos. Van Gaal no ho farà
(ja li ha dit a Nano que estigui preparat per jugar) i, per tant, ha de ser
Rivaldo qui ha de reconsiderar el seu ultimàtum. Ara mateix, no és fàcil que
faci marxa enrere. Si no hi ha un canvi sobtat, el brasiler tampoc entrarà a la
convocatòria del partit de dimecres davant la Reial Societat. A aquest dubte
s'hi afegeix el de Luis Enrique, amb un esquinç de turmell, i el de Kluivert,
pendent de saber la seva sanció. Debut de Bakero. Al marge del retrobament entre
Van Gaal i Rivaldo, l'entrenament d'aquesta tarda propiciarà una imatge
sorprenent. José Mari Bakero debutarà en el seu nou paper d'ajudant de
l'holandès, al costat de Mourinho i Hoek, ocupant el buit que va deixar un altre
membre del dream team, Ronald Koeman. Bakero, que ha firmat un contracte de sis
mesos amb una opció de dos anys més, rebutja l'etiqueta de relacions públiques.
A més a més del dia a dia amb el primer equip, Bakero també farà informes dels
equips rivals i, un cop per setmana, participarà a l'entrenament dels juvenils.
Però no es podrà asseure a la banqueta. 

L'equip afronta un calendari dur pendent de la sanció a Kluivert. Li espera un
començament d'any enfeinat. A aquests dies de vacances els seguirà un mes amb
sobredosi de futbol. Dos partits per setmana i diversos rivals de pes. Una
pujada de gener inquietant per a un equip que va tancar el 1999 amb un trist
empat a Vallecas i a nou punts del líder, el Deportivo. A l'absència de Rivaldo
per una qüestió de disciplina s'hi pot afegir la de Patrick Kluivert. Demà
s'hauria de conèixer la decisió del Comitè de Competició. El càstig pot anar
d'un a 12 partits, encara que s'espera una sanció menor. Un bon amic de Van Gaal
posarà a prova l'equip en l'estrena del nou. Dimecres, la Reial Societat de
Javier Clemente visita el Camp Nou amb l'ànim d'emportar-se'n un regal de Reis.
El conjunt basc arribarà amb un reforç de luxe: Dimitri Khokhlov. El
centrecampista rus, per qui el club ha pagat la quantitat de 1.000 milions de
pessetes al PSV Eindhoven, es va alinear a l'entrenament de divendres en el grup
dels titulars i podria debutar. Però la gran amenaça en aquesta arrencada es
presenta en els desplaçaments: Vigo (on Van Gaal no ha guanyat mai), Saragossa
(l'any passat hi va perdre 2-0) i el derbi a Montjuïc. L'estadística blaugrana
lluny del Camp Nou es presenta desoladora: només ha guanyat dos partits a fora
(Racing i Valladolid) i el seu últim triomf, a Zorrilla, es remunta al 2
d'octubre. Des d'aquesta data llunyana, ha encaixat quatre derrotes (Deportivo,
València, Mallorca i Sevilla) i dos empats (Numància i Rayo Vallecano). També li
queda resoldre l'eliminatòria de Copa davant un Segona B, després que a Almeria
no passés d'un ridícul empat. Amb aquest calendari, la probable suspensió de
Kluivert apareix com un seriós contratemps per a Van Gaal. El Comitè està a
l'espera de la declaració del davanter i de les al·legacions del Rayo per emetre
la decisió, que es podria ajornar fins dimecres. 

L'Exèrcit libanès combat al nord contra un grup de radicals wahhabites. El
primer ministre israelià, Ehud Barak, va viatjar ahir als Estats Units per
celebrar la segona ronda de negociacions amb el ministre sirià d'Afers
Estrangers, Faruq al-Xara. "En el segon dia del nou mil·lenni, vam viatjar a una
missió en nom de tot el poble per portar seguretat i pau a Israel, i sento el
pes de la responsabilitat", va dir Barak abans de marxar. El problema clau que
enfronta sirians i israelians és la retirada militar jueva dels Alts del Golan,
ocupats des del 1967. "A Virgínia (EUA) ens esperen negociacions difícils,
complexes, plenes d'alts i baixos i crisis, però només firmarem un acord que
porti la pau dels valents" amb els veïns d'Israel. Síria, que manté un "caut
optimisme" sobre els resultats que es poden aconseguir a Virgínia, espera que
les negociacions serveixin d'arrencada per a una nova era de pau. També
s'abordarà la retirada israeliana dels territoris del sud del Líban, país en el
qual s'han intensificat els conflictes interns durant les últimes setmanes. Els
enfrontaments van esclatar divendres passat, quan una patrulla de forces
regulars libaneses va caure en una emboscada preparada pels rebels. Fins ahir
havien mort 15 terroristes i 4 militars. 

El tinglado número 1 del Moll de Costa del port de Tarragona allotja fins al
pròxim dia 30 una exposició de 32 maquetes de ponts i aqüeductes que
reprodueixen en ferro i fusta construccions dels últims 2.000 anys a la
península Ibèrica. Algunes peces han estat elaborades artesanalment, mentre que
altres han estat dissenyades amb ordinadors. La mostra, que visita Tarragona
després d'exhibir-se a Madrid, permet conèixer des de l'enginyeria romana, com
és el cas dels aqüeductes de Tarragona i Segòvia, fins a les grans obres
recents, com el pont internacional de Tuy (Pontevedra), entre Espanya i
Portugal, o el pont suspès de Valladolid. Lluís Badia, president de l'Autoritat
Portuària de Tarragona, ha anunciat que l'enclavament serà un permanent focus
d'atracció cultural "perquè a fi de mes s'hi obrirà el Museu del Port que
reflectirà els 20 segles d'història del recinte marítim". 

És possible que no fos el primer, a Santurtzi o en qualsevol altra població
basca. Però el fet (hi insistim, potser no nou) va ser que la societat basca es
va mostrar cara a cara. Societat de dues societats. Dues realitats d'una
realitat. Entre totes dues, un espai on s'encreuen les diferents reivindicacions
o declaracions de sords. Entre totes dues, una tensió que es mostra latent
(deixant les manifestacions terroristes de banda), tensió que tan la falta de
voluntat com la voluntat de comprensió, d'acord o de solució arriben a
augmentar. El temps va passant i insistim que el pitjor de tot és que la tensió
no dóna cap símptoma que hagi de remetre. Em pregunto quina quantitat més de gas
podrà suportar la bombona de la pau. 

Els dos acusats d'haver entrat a robar en una casa de Vilamalla després de
forçar la porta d'entrada han estat condemnats a un any de presó, un cop
acceptada la pena que el fiscal proposava. La conformitat ha evitat celebrar el
judici previst per avui a l'Audiència de Girona. Els fets van passar el 7 de
març de 1998 a la tarda quan José Antonio Jiménez Rodríguez i José Pujol Rubio
van forçar la porta d'un domicili del carrer Sant Jordi de Vilamalla i van
robar-hi diversos objectes, entre els quals hi havia un ordinador, un
telèfon-fax. contestador, una calculadora, un microones, un televisor, una
màquina d'escriure i un martell elèctric, i llavors se 'ls van repartir. El
fiscal els acusa d'un delicte de robatori en casa habitada i demanava
inicialment per a cadascun d'ells una pena de 3 anys i 6 mesos de presó, mentre
que la defensa negava l'autoria dels seus clients i demanava l'absolució. El
fiscal, però, ha modificat les seves qualificacions abans de començar el judici,
en apreciar l'atenuant de confessió a les autoritats i la reparació del dany, i
ha rebaixat la petició de pena a un any de presó. Els dos acusats s'hi han
conformat, motiu pel qual el president del tribunal ja els ha condemnat de forma
oral i no ha calgut celebrar el judici. 

La cotització de Superdiplo ha perdut un 14,63% des de començament d'any,
malgrat els bons resultats obtinguts per la companyia en l'exercici anterior: va
incrementar el seu benefici un 42%. El grup de distribució invertirà en
l'obertura de nous supermercats i en remodelacions. Per a finals de maig està
previst el llançament de la marca Supersol. L'empresa, que opera principalment a
les Canàries i Andalusia, va anunciar la seva implantació a Casablanca (Marroc).

Sense entrar a valorar la conveniència del seu gir estilístic - això és cosa
seva -, la veritat és que la forma de portar-lo a terme i els resultats els
donen la raó. Usar y tirar té millors cançons que els seus discos anteriors i
unes vendes 11 vegades superiors. Els seus concerts són plens - igual que fa
tres anys -, però ara els revenedors de tiquets són a l'entrada i fins i tot es
venen samarretes pirates a la sortida, símptomes inequívocs que la seva
popularitat ja és cosa seriosa. Però el més rellevant és que avui la seva música
la pot disfrutar molta més gent. Abans, ells eren els principals destinataris
d'un rock del sud amb més deutes que aportacions i amb un punt Lluvia de
estrellas de què encara no s'han desprès. Per sobre de les seves cançons primava
l'escenificació d'un so que, òbviament, no han inventat ni es veuen decidits a
renovar. Per créixer com a empresa i com a creadors podien ampliar els seus
horitzons geogràfics o travessar el llindar cronològic dels 70. Optant per la
primera cosa han aconseguit que la primera mitja hora dels seus concerts resulti
almenys variada, que en els seus xous hi hagi espai per al matís, que el cantant
Carlos Tarque tingui més responsabilitat que la de convocar les amígdales dels
seus ídols i que la banda - ja septet - canviï de so a cada cançó. Del funk al
solo de guitarra santaner, de la balada al rock de gust hispà. Tampoc hi ha
gaire cosa més. Ara són possiblement la primera banda de rock del país. Un rock
més genèric que el proposat fa dos anys i que, com ja és sabut, compta amb un
dels directes més convincents del circuit. Encara que els seus referents
estiguin més superats que les marques de natació de Mark Spitz, destil·len un
entusiasme que valida part del repertori de Black Crowes. Perquè ara es defensen
per les seves cançons, no pel que evoquen. El dia que els seus fans deixin
d'udolar el Simpathy for the devil dels Rolling Stones en les seves cançons
hauran culminat la travessia de banda clònica a banda personal. 

Una besnéta de Clarín descobreix la primera obra teatral de l'autor. Ana
Cristina Tolivar ha trobat el manuscrit del primer text teatral escrit per
Leopoldo Alas quan només tenia 13 anys, segons informava ahir La Voz de
Asturias. Es tracta de l'obra íntegra més antiga que es conserva de l'autor de
La Regenta. 

Sóc la soferta mare de quatre fills adults, dels quals tres encara viuen a casa.
Al més gran, de 30 anys, l'ajuntament li ha adjudicat un pis de renda baixa i
s'emanciparà aviat per un espai de cinc anys, que és el límit concedit. Voldria
que el responsable d'aquesta mesura m'expliqui què farà quan hagin passat els
cinc anys el meu fill, si no ha millorat la seva situació laboral i no pot anar
a un altre pis a causa dels preus. Suposo que tornarà a casa, amb el consegüent
malestar que suposarà per a ell i per a tots, ja que si la convivència és
difícil, després d'estar acostumat a anar al seu aire, sense donar explicacions
als pares, per a ell serà molt dur. Potser se li podria donar una opció de
compra, o una ampliació del contracte, sempre tenint en compte els ingressos. 

ETA ha llançat una càrrega de profunditat contra el PNB al difondre el que van
acordar l'agost del 1998. Els nacionalistes es van comprometre a una via
independentista a canvi del cessament de la violència. El PNB i EA argumenten
que el pacte no va arribar a ser segellat, però el cert és que han seguit una
bona part del camí dissenyat. La banda vol obligar els nacionalistes a
definir-se: o amb Espanya o amb ETA. 

El Govern de l'Havana va considerar ahir que hi ha "elements inquietants" en la
decisió del Tribunal d'Apel·lacions d'Atlanta i va fer una crida a les
organitzacions cubanes perquè estiguin "alerta". El comunicat oficial, llegit
per la televisió i la ràdio cubanes, va denunciar el fet que encara es puguin
interposar recursos i va lamentar que el nen i la seva família segueixin
"retinguts" als Estats Units. La "informació oficial número quatre", divulgada
dues hores després que es conegués la decisió judicial, va assenyalar que el
tribunal d'Atlanta havia fet "concessions a la màfia" (etiqueta havanera per a
la ultradreta anticastrista de Miami). Una "evident" concessió de la decisió,
segons el text, va ser atorgar-li als parents llunyans de Miami i als seus
advocats almenys dues setmanes per apel·lar, "una cosa inusual" i que manté la
prohibició que el nen abandoni els Estats Units. Una altra concessió va ser que
els jutges d'Atlanta mantinguessin la condició d'"amic pròxim" del nen al seu
oncle avi Lázaro, que propugnava que a Elián se li concedís asil polític. 

En la cita amb el president filipí, Joseph Estrada, José María Aznar es va
interessar per les gestions que el seu Govern està portant a terme per alliberar
les 22 persones que la banda terrorista Abbu Sayyaf té segrestades a Mindanao
des de l'abril, entre les quals hi ha ciutadans alemanys, francesos i
finlandesos. Els governs de Berlín, París i Hèlsinki estan molestos amb el de
Manila perquè no aprecien que s'esforci a aconseguir la llibertat dels ostatges.
Tot i que el president Estrada va dir ahir a Aznar que el captiveri es podria
acabar d'aquí a un mes, fonts oficials espanyoles van negar credibilitat al
comentari. Després de firmar un tractat de cooperació amb Filipines i ajudes per
valor de 1.300 milions de pessetes, Aznar i la seva dona, Ana Botella, van
visitar un alberg de nens maltractats cofinançat per Espanya. 

El Barça ha marcat 24 gols en dos partits. Però no marca ni un penal. Serà
simple casualitat, però en cadascun dels partits contra clubs amateurs, els
blaugrana han desaprofitat dues penes màximes. En el primer, contra el WHC,
Kluivert va prosseguir amb la mala ratxa que va iniciar a l'Eurocopa i va
estavellar la pilota al travesser. I ahir, per no deixar en evidència el seu
amic, Zenden també va fallar un altre penal. 

L'abocament prové d'una central tèrmica a la província de Toledo. El riu Tajo al
seu pas per Villaseca de la Sagra, a la província de Toledo, va aparèixer ahir a
la tarda cobert amb una taca de fueloil d'uns 10 quilòmetres de llarg originada
per una fuita a la central tèrmica d'Aceca. Segons van informar el Ministeri de
Medi Ambient i la Confederació Hidrogràfica del Tajo (CHT), la taca avança
lentament cap a Toledo capital, però s'espera que s'aturi a la presa
hidroelèctrica d'Higares. Les mateixes fonts van indicar que de moment no es
tenen més dades ni sobre la causa de la fuita, que va ser comunicada per la
central cap a les sis de la tarda, ni sobre els danys que pot haver ocasionat a
la fauna piscícola. La CHT i la Delegació del Govern aconsellen no fer servir
aigua del Tajo ni tan sols per a regadius, l'únic ús actual a la comarca de La
Sagra. La recomanació s'estén fins a la capital toledana. En les tasques per
recuperar el combustible treballen operaris de l'empresa Europea de Productos
Especiales que van arribar ahir a la nit des de València. Tot i que es desconeix
la quantitat exacta, s'estima que l'abocament va ser d'aproximadament 150 metres
cúbics. La fuita va buidar totalment un tanc de proveïment d'Aceca, central
propietat d'Iberdrola i Fenosa. Els tècnics de la CHT, igual que el delegat del
Govern, Juan Ignacio Zoido, i el cap de Protecció Civil, Jesús Sierra, estimaven
ahir a la nit que els treballs es podrien prolongar fins avui. Efectius del
Servei de Protecció de la Naturalesa (Seprona) de la Guàrdia Civil van comunicar
als propietaris de les finques riberenques les mesures que havien d'adoptar per
evitar regar amb les aigües contaminades. 

El fiscal ha demanat penes d'entre 18 i 24 mesos de presó per a dos joves a qui
acusa d'intentar robar el ciclomotor a un jove que estava aturat, amb el vehicle
en marxa, en un semàfor vermell dels carrers de Sant Feliu de Llobregat. El
judici s'ha celebrat avui a la secció segona de l'Audiència de Barcelona, i els
joves, José Francisco A.M. i José Luis L., han negat les acusacions. Els fets es
remunten a la matinada del 8 de novembre de 1997, quan la víctima havia aturat
el ciclomotor al carrer Laureano Miró en confluència amb el passatge Sant Joan
de Sant Feliu de Llobregat, perquè el semàfor s'havia posat en vermell. Segons
l'acusació, els processats van abordar-lo i el van amenaçar per obtenir el seu
ciclomotor, i van arribar a lesionar-lo a la cara, si bé no van poder-se
apoderar del vehicle. La moto va caure al terra i va sofrir desperfectes
valorats en 100.000 pessetes, i el jove va sofrir lesions que el van impedir per
treballar durant dos dies. 

Els resultats del control de la població de mosquits al Delta de l'Ebre durant
la campanya 2000 fan que aquests insectes deixin de ser un problema per al
desenvolupament turístic. El tractament de les zones de caràcter natural, la
col·laboració amb el Parc Natural i l'aplicació de mitjans aeris han donat
'resultats molt satisfactoris', segons el Consorci de Serveis Agroambientals del
Baix Ebre i Montsià (CODE). El mosquit seguirà existint al Delta, però els
tractaments que s'han fet enguany donen com a resultat que els mosquits deixin
de ser un impediment per al Consorci de Serveis Agroambientals del Baix Ebre i
Montsià (CODE). Daniel Rius ha explicat que enguany 'per primer cop', s'han
tractat les zones naturals incloses dins el Parc Natural del Delta de l'Ebre
'amb un gran resultat'. Segons Rius 'hi haurà pics i focus en moments
determinats', però es mantindrà el nivell de resultats assolits durant la
campanya 2000. El president del CODE ha argumentat que els 'bons resultats'
d'enguany són fruit de l'aplicació de tractaments antilarvaris als focus, a les
zones d'arrossars, a les perifèries urbanes i a les zones naturals. Rius ha
manifestat que 'sempre caldrà estar damunt del terreny' pels canvis 'constants i
fluctuants que hi ha al Delta'. El director del CODE, Raül Escosa, ha explicat
que el canvi 'fonamental' respecte a altres campanyes ha estat 'disposar d'una
eina bàsica, l'aplicació aèria' dels tractaments. Escosa també ha destacat la
col·laboració amb el Parc Natural. Segons el director del CODE, 'a partir d'ara
el tema està ben enfocat, requereix una estabilitat financera per continuar
treballant el dia a dia perquè mosquits sempre n'hi haurà al Delta'. Segons les
dades facilitades pel CODE, durant la campanya 2000 s'han tractat un total de
457 focus, amb un increment del 74,42 per cent respecte als 262 focus tractats
l'any anterior. Mentre l'any 1999 es van tractar 283 hectàrees, la campanya de
2000 ha permès tractar 845,83 hectàrees, amb un increment del 201,53 per cent. A
més, s'han tractat 6.046 hectàrees d'arrossars, amb prop de 50 hores de vol
d'avió, realitzades al llarg de 18 dies repartits en tres passis dels mesos
d'estiu. Respecte als projectes de futur, els responsables del CODE han destacat
la necessitat de 'començar abans i acabar més tard' els tractaments. En concret,
el CODE proposa per la campanya de l'any vinent començar els tractaments el mes
d'abril i finalitzar-los el 15 d'octubre. La campanya 2000 de control de la
població de mosquits al Delta de l'Ebre ha tingut un pressupost de 60 milions de
pessetes, 25 milions més que l'any anterior. Respecte a properes campanyes, el
president del CODE, Daniel Rius, ha explicat que caldrà mantenir les aportacions
de les diferents administracions, Generalitat, Diputació de Tarragona, Consells
Comarcals del Baix Ebre i Montsià i dels ajuntaments implicats. Rius ha anunciat
que ha proposat al Govern de la Generalitat la signatura d'un conveni de tres
anys de durada per garantir les aportacions de '30 milions de la Generalitat
enguany, i per arribar a que siguin 40 l'any 2003'. 

Part dels murals pictòrics de les esglésies romàniques de Boí van ser
traslladats a principi de segle a Barcelona per preservar-los de possibles
deterioraments. Ara s'exposen al MNAC. La Unesco no obliga a restituir-los a les
esglésies de la vall, però sí que indica que qualsevol recreació de les pintures
s'ha de fer d'acord amb les tècniques i materials propis del romànic. 

Després d'anys de sequera, la Generalitat s'ha decidit a donar un impuls a
l'oferta pública de places universitàries en les titulacions vinculades a les
noves tecnologies de la informació i de la comunicació (TIC), especialment les
adreçades a formar enginyers informàtics i de telecomunicacions. El conseller
d'Universitats, Andreu Mas-Colell, va anunciar ahir que en els dos pròxims
cursos el sistema públic oferirà mig miler de places de nou ingrés en aquest
tipus d'estudis per alleugerir el dèficit de professionals. Mas-Colell va
admetre que "la pressió" de les empreses que reclamen experts en aquestes
disciplines havia contribuït a fer prendre aquesta decisió. L'ampliació de
places que ara s'emprèn al sector públic té la mateixa envergadura que la
realitzada els últims cinc anys per la suma d'universitats públiques i privades
catalanes, que en aquest període han passat de 5.412 a 5.921 admissions anuals
d'estudiants d'enginyeria superior, diplomatures i estudis parcialment vinculats
a l'àmbit de les TIC. La decisió, que el que persegueix és que es produeixi un
augment del nombre de titulats universitaris en aquestes especialitats a partir
de l'any 2004, vindrà acompanyada de la creació de cursos de postgrau
relacionats amb les TIC "exigents i rigorosos", segons Mas-Colell. D'acord amb
les seves estimacions, 3.600 titulats seguiran alguns d'aquests cursos durant
els pròxims quatre anys. L'ofensiva per poder disposar de més professionals
capacitats en les matèries de les noves tecnologies es vol complementar amb un
pla per millorar els rendiments acadèmics, que actualment són "excessivament
baixos", segons reconeix la Conselleria d'Universitats. Els mals resultats
"limiten notablement el nombre de titulats en aquests estudis", argumenta la
conselleria. Així doncs, només la meitat dels estudiants de diplomatures de
l'àmbit de les TIC es graduen en el termini previst, encara que Mas-Colell va
destacar els avenços efectuats els últims anys en la millora dels rendiments,
especialment a la Universitat Politècnica de Catalunya (UPC). 

Dutruel no ho tindrà fàcil aquest vespre a Balaídos. No hi ha una consigna a
seguir. No s'ha pactat una protesta unificada contra l'ara porter del Barcelona,
però tots els aficionats del Celta carregaran contra el porter francès al
considerar que va trair el celtisme al comprometre's enmig de la temporada
passada amb el Barça. Ahir, quan va arribar a l'aeroport de Vigo, Dutruel ja va
tenir un aperitiu del que serà el partit d'aquest vespre. Encara que aquests
fets no van tenir res a veure amb la multitudinària benvinguda a Figo a
Barcelona, uns 200 aficionats el van rebre amb xiulets i li van dedicar algun
insult com "pesseter", "mercenari" o "traïdor" a l'aeroport de Vigo. La
Federació de Penyes del Celta ha anunciat que "xiularan Dutruel quan s'anunciï
el seu nom per la megafonia i cada vegada que toqui la pilota per
desestabilitzar-lo". "No li hem preparat res especial. El xiularem cada cop que
intervingui perquè el coneixem bé i sabem que aquest és el seu punt feble. No ha
suportat mai la pressió ", va explicar ahir Begoña Vázquez, presidenta de la
Federació de Penyes del Celta. I és que si hi ha una ciutat a Espanya on
coneixen la debilitat de Dutruel és Vigo. La premsa local va començar ahir la
seva particular campanya de persecució implacable al porter blaugrana. El porter
inconstant o Les 'tragaderas' del caiman eren dos dels articles que Dutruel va
poder llegir a El Faro de Vigo a l'hotel de concentració. De què parlaven ?
Recordaven, sense anar més lluny, tots els errors del porter francès al Celta.
Parlaven de la por que passava l'afició cada vegada que sortia a refusar un
córner - "Balaídos contenia l'alè cada vegada que Dutruel traspassava el llindar
de la porteria" - o d'aquells errors que va fer a Mestalla i que li van costar
fa dues temporades la classificació per a la Lliga de Campions al Celta. "A
Dutruel no el rebran amb aplaudiments. Segur. Però tota la pressió que rebi a
Balaídos de les penyes l'entendré ", explicava ahir Horacio Gómez, president de
l'entitat gallega. Víctor Fernández, el tècnic que el va castigar amb la
banqueta l'any passat al descobrir-se el seu compromís amb el Barça, no es va
voler pronunciar sobre la tempestuosa relació entre l'afició i Dutruel: "Són
unes circumstàncies especials que es donen en el futbol. L'afició respondrà com
consideri més oportú ". Víctor, que avui podrà comptar per primera vegada amb
Karpin com a comunitari està més preocupat per les baixes de Djorovic, Berges,
Sergio i Velasco o per la presència de Guardiola i Rivaldo al Barça que no pas
per la rebuda a Dutruel. "No és bo per al Celta que jugui Guardiola" va
manifestar. " És un home important per la seva presència i per la jerarquia que
transmet a l'equip. El Barça hi surt guanyant amb ell ". 

Els metges que dimarts van intervenir a Granada el cantautor després de patir el
trencament de l'aorta, van informar ahir que l'organisme de Cano s'ha adaptat bé
a l'operació i el 'bypass' que se li va implantar funciona correctament. 

Les Emissores Municipals de les Terres de l'Ebre (EMUTE) van recaptar un milió i
mig de pessetes durant la 7a edició de la marató solidària celebrada ahir, a
favor de Càritas. Durant dotze hores de programació, deu emissores municipals de
les comarques del Baix Ebre i el Montsià van solucionar 24 casos del Finestral
de Caritat, a més de donar a conèixer la tasca que realitza Càritas per ajudar
els més necessitats. La programació de la 7a Marató d'EMUTE a favor de Càritas
va incloure entrevistes, entre d'altres, amb el bisbe de Tortosa, Xavier
Salinas, amb el director de Càritas, Manel Miralles; diferents actuacions
musicals en directe, com Quico el Cèlio , el Noi i el Mut de Ferreries; i taules
rodones amb temes relacionats amb la immigració o les tradicions populars. Una
vintena de professionals i col·laboradors de les diferents emissores van conduir
les dotze hores de programació i deu voluntaris de Càritas van atendre les
trucades de telèfon. El president d'EMUTE, Francesc Callau, va reconèixer que la
recaptació 'ha estat una mica més fluixa enguany que l'any passat que es van
recaptar 1.922.564 pessetes, i que van servir per solucionar 28 casos del
Finestral de Caritat de Càritas'. La Marató d'EMUTE a favor de Càritas va ser
transmesa per les emissores: Amposta Ràdio, d'Amposta (Montsià); Antena Caro, de
Roquetes (Baix Ebre); Ràdio Joventut, de Masdenverge (Montsià); la Plana Ràdio,
de Santa Bàrbara (Montsià); Ràdio Tortosa (Baix Ebre); Antena Aldaia, de l'Aldea
(Baix Ebre); la Cala Ràdio, de l'Ametlla de Mar (Baix Ebre); Alcanar Ràdio,
d'Alcanar (Montsià); Ràdio Delta, de Deltebre (Baix Ebre); i Ràdio Ràpita, de
Sant Carles de la Ràpita (Montsià). 

El fiscal ha elevat a set anys i sis mesos de presó la petició de presó contra
un home que va intentar matar un veí de Santa Margarida de Montbui (Anoia) per
la pèrdua d'un clauer. Els metges han determinat que és un home 'perillós' per
la seva agressivitat. El fiscal, que acceptaria que el processat complís la pena
en un centre psiquiàtric, ha recordat en el seu informe que va colpejar de forma
violenta i repetida la víctima, amb unes botes de muntanya, mentre li deia que
'l'anava a matar'. Durant el judici celebrat avui a la secció vuitena de
l'Audiència de Barcelona, els metges forenses han determinat que l'acusat pateix
un transtorn límit de la personalitat, amb trets esquizoides i agressius, 'que
el podrien dur a matar un home' si perd el control, ja que li provoca una
reacció 'exageradament violenta' quan es troba en situacions d'estrés o quan beu
alcohol. L'acusat ja ha tingut diversos ingressos hospitalaris i ha seguit
tractaments ambulatoris per la seva malaltia des de 1993, segons han explicat
els metges, que han assenyalat que només podria portar una vida normal amb
tractament ambulatori i el suport incondicional i professional de la família, o
amb puntuals ingressos hospitalaris. La presó, però, l'han desaconsellat per
considerar que el seu ingrés en un centre d'aquestes característiques, pel que
suposa de contacte amb altres interns, seria 'potencialment perillós'. - El
fiscal també ha elevat a 15 milions de pessetes la indemnització sol·licitada
per la víctima de la brutal agressió, que té dificultats per obrir la boca i
vocalitzar en parlar, i que ha perdut la sensibilitat a la part inferior de la
mandíbula arran dels fets. Segons els metges, si l'impacte de les puntades de
peu que va rebre a la boca haguessin estat en una altra zona del cap, li haurien
fracturat el crani. Els fets van tenir lloc l'octubre de 1996, quan l'acusat va
coincidir en un bar amb la víctima, que havia anat a veure un partit de futbol.
El processat va dirigir-se després a casa de la víctima, va trucar el timbre, i
després de reclamar-li un clauer que deia haver perdut, el va començar a
colpejar, amb cops de puny i peu, dient-li 'a mi no em roba ningú' i 'et
mataré'. Només la intervenció d'altres persones va impedir la seva mort. La
pallissa va comportar a la víctima ferides que van tardar en curar 570 dies, i
li van deixar importants seqüeles. 

Epstein, coguionista de 'Casablanca' juntament amb el seu germà bessó Philip i
Howard Koch, va morir dissabte als 91 anys. Epstein va firmar una cinquantena de
guions, entre ells els de pel·lícules com 'L'home que va venir a sopar' i 'The
strawberry blonde'. 

La model Claudia Schiffer va estrenar any, segle i mil·lenni a la localitat
alpina de Saint Moritz (Suïssa) en companyia d'un nòvio també nou: Christian
Völkers, executiu, alemany i, per més senyes, milionari. La prova de l'afer
l'aporta el diari Bild, que ahir va publicar una foto de la parella en què es
veu una riallera Schiffer sense gens de maquillatge. El diari també informa que
l'executiu i la top, que fa poc va despatxar el seu festeig amb el playboy Tim
Jeffries, van passar la nit de Cap d'Any al Palast-Hotel de Saint Moritz. Segons
el Bild, Völkers té 45 anys, una immobiliària a Hamburg i també un matrimoni
"encara oficial" amb una holandesa. 

La Guàrdia Civil va detenir ahir 30 persones acusades d'introduir il·legalment a
Espanya dones per obligar-les posteriorment a exercir la prostitució. Les
actuacions, englobades en les operacions Muga i Turquesa, es van desenvolupar a
Càceres, Badajoz, Toledo, Madrid, diverses províncies d'Euskadi i Almeria. Els
20 detinguts en l'operació Muga formaven part d'una xarxa que introduïa
il·legalment a Espanya dones de parla hispana amb la promesa de proporcionar-los
una feina diferent a canvi de pagar un deute d'1.200.000 pessetes, però després
eren obligades a exercir la prostitució. A més a més, les víctimes havien de fer
front al pagament d'hipoteques i crèdits que subscrivien al seu país d'origen,
condició prèvia que els imposaven els captors per assegurar-se la seva obligació
a prostituir-se. Les altres 10 persones detingudes en l'operació Turquesa,
desenvolupada a Almeria, obligaven a prostituir-se dones sud-americanes i
d'Europa de l'Est, que allotjaven amuntegades en habitacions de dimensions
reduïdes i sense ventilació. Les dones eren obligades a treballar en horaris
abusius i s'havien de pagar l'allotjament i el menjar. L'organització destinava
els beneficis obtinguts al blanqueig de capitals mitjançant la creació de
nombroses societats instrumentals. La Guàrdia Civil ha detingut des del mes de
maig passat 162 persones relacionades amb el tràfic de blanques i la prostitució
de menors, la majoria a Almeria i Barcelona. 

La Federació del PSC a les comarques gironines es planteja, com a principal
objectiu durant el 2001, tornar a governar a Blanes, Banyoles, Salt i Sant Feliu
de Guíxols, segons ha explicat en una trobada amb la premsa la primera
secretària, Marina Geli. La primera secretària del PSC gironí, Marina Geli, ha
afirmat que un dels principals objectius del partit per a l'any 2001 es refereix
a la implantació al territori: 'Conservar les ciutats que tenim i tornar a
governar a Blanes, Banyoles, Salt i Sant Feliu de Guíxols', així com la
implantació als municipis petits,. En aquest sentit, ha criticat que 'CiU ha
exclòs el PSC del catalanisme', afavorint 'la identificació Pujol .
Catalanisme', i ha assenyalat que aquest fet els ha perjudicat quant a la
implantació del partit al territori. D'altra banda, ha explicat que el partit es
planteja tres propòsits polítics: estar molt amatents amb la qüestió de la
immigració, afrontar el terrorisme sense por i també la precarietat laboral. El
president del partit, Joaquim Nadal, ha dit que el PSC ofereix el 'canvi
tranquil' davant les situacions de 'monopoli, exclusió i la voluntat d'imposar
l'opinió d'uns contra la dels altres sense matisos' que al seu parer manté CiU.
'Ens horroritza la tendència a la homogeneÏtat i el pensament únic que s'està
estenent', ha dit . Segons Nadal, 'avui s'encadenen més errors que encerts al
crèdit de CiU' i això 'la societat no ho pot suportar per part de la direcció
d'un partit amb responsabilitats de govern'. 

Els més destacats luthiers (constructors de violins) del món es donen cita des
d'ahir a València per retre tribut als instruments de corda. Amb aquest motiu,
el Palau de la Música de la ciutat ha organitzat una exposició inèdita, La Edad
de Oro de la Cuerda, que presenta autèntiques joies d'aquest tipus
d'instruments, per les quals el millor dels intèrprets perdria el cap. Només les
10 peces més rellevants de la mostra tenen un valor econòmic taxat en 1.800
milions de pessetes. De l'àmplia gamma d'instruments que es poden observar en
aquesta col·lecció, destaca un violí anomenat Ex Von Szerdahely VieuxTemps, del
1736. El cost que se li estima és de 450 milions de pessetes i el seu
constructor, Joseph Guarnerius del Gesù, de Cremona (Itàlia), està considerat
com el Van Gogh de la luthiere. Una altra de les peces més cotitzades de
l'exposició és un stradivarius conegut com Golden Bell, del 1686. Per ell va
sospirar Yehudi Menuhin, que va elogiar-ne la sonoritat. Aquests instruments han
passat per les mans de virtuosos com Carl Flesch i Arthur Grumiaux. L'exposició
es completa amb una col·lecció d'arcs (per fer sonar les cordes) i 41 pochettes,
els instruments d'arc més petits que existeixen. A pesar de l'avanç tecnològic,
no hi ha cap sofisticada màquina que hagi estat capaç d'imitar el so d'un bon
stradivarius, d'un Guadagnini o d'un Guarneri del Gesù. "No és possible fer una
rèplica d'un quadro de Leonardo o de Rafael sense que un expert ho noti. Els
violins tampoc es poden copiar, són únics ", va dir Claude Lebet, un dels
luthiers més reconeguts. El constructor va destacar algunes de les diferències
que distingeixen els principals fabricants d'instruments de corda. "Stradivari
va desenvolupar la seva tècnica a través de la investigació. La resta de les
famílies van optar, en canvi, per una via més instintiva ", va apuntar Claude
Lebet. Com a prova del fet que els violins, les violes i els violoncels que
s'exposen han millorat amb el temps, els solistes de l'Orquestra de València
oferiran un concert amb les cotitzades peces entre les seves mans, el dia 14
vinent. 

Astèrix i Latraviata és el títol del pròxim àlbum dels irreductibles gals creats
per Uderzo i Goscinny i fins ahir el secret més ben guardat d'aquests últims
temps. Va ser el mateix Uderzo qui va revelar en roda de premsa (la primera en
25 anys) una part del misteri que pesa encara sobre les noves aventures dels
herois més famosos del còmic. El llançament mundial del nou còmic d'Astèrix,
Obèlix i els seus amics es produirà el 14 de març. Fins aleshores, el
septuagenari Uderzo, que treballa sol des de la mort del seu còmplice Goscinny,
només va donar algunes pistes. Latraviata que figura al títol "és una senyora
romana" amb qui, va dir , "hi ha rumors de casament". També va confirmar que
l'acció transcorre a la Bretanya i més precisament a Condate (nom romà de
Rennes). Els fans d'Astèrix i Obèlix coneixeran les seves respectives mares,
"cada un la seva, perquè no són germans", va precisar Uderzo, que va refusar
donar més detalls. "Si es parla abans del contingut, es desnaturalitza la
sorpresa del lector", va dir . 

La Generalitat de Catalunya ha iniciat ja el nou sistema de codificació de la
xarxa bàsica de carreteres, que substitueix l'actual identificació de les
carreteres basada en un pla elaborat pel ministeri d'Obres Públiques en ple
període de postguerra i fet amb una visió centralista de l'Estat espanyol. La
recodificació de la xarxa bàsica de carreteres s'està ja portant a terme i es
preveu que s'acabi a mitjan del mes de març. Per facilitar la transició cap a la
nova nomenclatura, la Generalitat editarà un milió i mig de mapes i un programa
informàtic que converteix al nou sistema els antics quilometratges de les
carreteres. El nou sistema de codificació de carreteres de Catalunya es basa en
la geografia catalana i en la xarxa prevista pel Pla de Carreteres, segons ha
explicat avui el director general de carreteres del departament de Política
Territorial, Jordi Follia. El nou sistema millora la identificació de cada
carretera, tracta la xarxa com una xarxa integrada independentment de
l'administració titular, refereix les característiques de gestió de cada
carretera i permet opcions de futur. Per facilitar la transició, el departament
de Política Territorial i Obres Públiques editarà 1.500.000 mapes, inclourà un
llistat dels canvis i un mapa descarregable en la seva pàgina web
(www.gencat.es/ptop/), i editarà un programa informàtic que converteix al nou
sistema els antics quilometratges de les carreteres. A la web del departament
també es pot consultar la classificació de les carreteres pel nou codi i la
correspondència dels codis antics amb els nous. Els codis de les carreteres de
Catalunya i de la resta de l'Estat espanyol tenen el seu origen en el Plan
general de obras públicas 1939-1941, elaborat pel ministeri d'Obres Públiques en
ple període de postguerra i amb un enfocament centralista en la configuració de
la xarxa. Recodificar la xarxa significa assignar un nou codi que substitueixi
l'antic en totes les carreteres de Catalunya. La recodificació s'ha estudiat per
a tota la xarxa, amb independència de l'administració titular, per tal d'aportar
una visió global tan integrada com sigui possible al nou sistema i deixar
obertes les possibilitats de gestió única. Així, Follia ha explicat que la nova
codificació pretén que el codi de la carretera sigui un element de guia que doni
informació sobre el titular de la via, la situació del territori, l'orientació
principal de la carretera i la seva funcionalitat (si és bàsica, comarcal o
local). El nou codi consta d'una part alfabètica que indica la titularitat de la
carretera. Així, la recodificació que s'inicia ara portarà la lletra C, que
seran les carreteres que depenen de la Generalitat. La segona part del codi és
numèrica, amb dues xifres i indicadors vermells si la carretera pertany a la
xarxa bàsica, tres xifres i indicadors verds per les carreteres comarcals i
quatre xifres i indicadors grocs per les carreteres locals. El primer dígit del
codi numèric classifica les carreteres en quatre tipus segons la direcció
dominant. Així, l'1 indica que el traçat de la carretera va de nord a sud, el 2
que la carretera va d'est a oest, el 3 per les carreteres paral·leles a la costa
i el 4, el 5 i el 6 és per les carreteres perpendiculars a la costa. En aquest
darrer cas, el 4 és per a les carreteres meridionals, el 5 per a les centrals i
el 6 per a les septentrionals. El segon dígit representa el número d'ordre sobre
el territori i es compta ordenadament d'oest a est i de sud a nord, deixant
codis vacants per a noves vies. A més, la nova identificació de les carreteres
també mantindrà els codis europeus, que marca els grans eixos que uneixen
Catalunya amb Europa, pel nord, i amb la resta de l'Estat, pel sud i l'oest. Un
exemple d'això és l'actual Comarcal-1411, que amb la nova codificació serà la
C-16 i mantindrà també el nom d'E-9 com a eix d'unió entre Barcelona i París. La
recodificació que ara es porta a terme i que acabarà al març afecta només a la
xarxa bàsica de carreteres catalanes. La recodificació de les carreteres
comarcals es farà l'any que ve i de les carreteres locals al 2003. El director
general de carreteres ha explicat que el canvi d'identificació a les carreteres
suposa una inversió de 150 milions de pessetes, mentre que la campanya
d'informació als ciutadans costarà uns 50 milions de pessetes més. Follia també
ha explicat que les dues nomenclatures no conviuran, només mentre duri el canvi
de senyalització a les carreteres. 

El model Vulcano és la gran novetat de la firma Eassun. La muntura ha estat
fabricada amb un material plàstic lleuger i resistent anomenat grilamit, mentre
que les lents són de policarbonat. Té un disseny envolupant i malgrat que té una
accentuada curvatura no registra cap efecte de distorsió. El preu aproximat de
les ulleres és de 10.400 pessetes. 

El PP i el PSOE van acordar ahir deixar de banda les seves diferències en nom
d'arribar a un pacte d'Estat per agilitzar l'administració de justícia. En un
nou escenari difícil d'imaginar fa poques setmanes, la primera reunió d'aquesta
negociació, ahir, es va saldar amb la determinació de no encallar les converses
en els temes que més separen les dues formacions: el sistema d'elecció dels
vocals del Consell General del Poder Judicial (CGPJ), la llei del jurat i
l'accés a la carrera judicial pel tercer i quart torn (sense oposicions). Dos
equips, encapçalats pel ministre, Angel Acebes, i el socialista Juan Fernando
López Aguilar, van posar fil a l'agulla d'una tasca en què, segons van destacar
, abunden les zones de consens. "Hem observat un elevat índex d'acord", va
resumir Acebes. Encara que tant el Govern com el PSOE mantenen les seves
propostes divergents per elegir els vocals del Poder Judicial, les dues parts
van acordar que aquesta discrepància no avorti l'acord. El Govern aposta perquè
siguin els jutges els que elegeixin una part del CGPJ, mentre que els
socialistes opten per mantenir la fórmula parlamentària de designació dels seus
membres. Tots dos coincideixen que s'ha de millorar el funcionament i el
rendiment de l'òrgan de govern dels jutges, a més a més de despolititzar les
seves actuacions. El PSOE va entregar a l'Executiu un document amb 20 propostes
de fàcil consens i quatre punts de desacord: el CGPJ, la reforma de la llei del
jurat, el sistema d'accés a la carrera judicial pel tercer i quart torn i
l'oposició a reformar el Codi Penal. Acebes va contrarestar la seva proposta de
reforma resumida en 68 folis. Entre les prioritats que té el PSOE, s'hi inclou
duplicar els recursos econòmics, impulsar els tribunals superiors de les
autonomies, potenciar el ministeri fiscal, reforçar el procés penal i crear la
justícia de proximitat. 

Per a celebrar el vint-i-cinquè aniversari del recull de cançons i tonades de
Beget, Jaume Arnella (Barcelona, 1944) ha preparat l'edició completa en un
disc-llibre totes les cançons, rondalles i notes que va anar prenent del que li
explicava la gent. El cantant presentarà 'Les cançons de Beget' al catorzè cicle
de folk Tradicionàrius que se celebra al Centre Artesà Tradicionàrius (CAT) de
Gràcia. Rafel Sala (violoncel i mandola), Ferran Martínez (acordió), Toni Oró
(clarinet) i Francesc Alpiste (tenora) acompanyaran Arnella a l'escenari del
CAT. Allà mateix, cada dilluns el cantant ha repassat els darrers quaranta anys
de música tradicional i popular catalana. La carrera professional d'Arnella va
començar el 1967 amb el Grup de Folk, formació amb la qual enregistrà dos discs.
Posteriorment formà part de grups emblemàtics de l'escena de la música popular
catalana com Els Sapastres, la Cobla Cotofluix i l'Orquestrina Galana. El 1973
inicià la seva carrera en solitari col·laborant assíduament amb el pianista
Rafel Sala. Ha confeccionat diversos cançoners entre els quals cal destacar
'Repertori bàsic de Cançons Populars' (1995). De la seva àmplia discografia cal
destacar 'Negro Spirituals' (1969), 'Negro Spirituals II' (1971), 'Cançons de vi
i de taverna' (1975), 'Carregat de romanços' (1990), 'Eròtica monàstica' (1995)
i 'La raó al desig' (1997), sobre texts de poetes catalans contemporanis. El
1991 rebé el Premi Nacional com a Intèrpret de Música Tradicional. 

Diversos artistes i escriptors del país reten homenatge al compositor tarragoní
Joan Guinjoan en el seu 70 aniversari, amb l'edició d'un llibre i un disc
presentats aquest migdia a la Fundació Autor. El compositor de Riudoms (Baix
Camp), una de les principals figures del panorama musical català contemporani,
ha assistit emocionat a la presentació del llibre i el disc amb el qual una
sèrie d'artistes i escriptors de tot l'Estat li reten un homenatge amb ocasió
del seu 70 aniversari. "Sóc un autòcton recalcitrant, orgullós de la seva terra,
però unit indissolublement a l'actualitat del moment", ha dit aquest músic que
va ser nomenat l'any passat doctor honoris causa per la Universitat Rovira i
Virgili de Tarragona (Tarragonès). L'homenatge ha consistit en l'edició d'un
disc on l'Orquestra Simfònica de Barcelona i Nacional de Catalunya, dirigida per
Edmon Colomer, recull cinc de les seves darreres composicions orquestrals, entre
les quals hi ha la seva segona simfonia, Ciutat de Tarragona, i la suite
Trencadís de la seva òpera sobre Gaudí. També s'ha editat el llibre 'Joan
Guinjoan , el testimoni d'un músic', on el crític José Luis García del Busto
recull una sèrie de testimonis d'artistes i escriptors a través dels quals
analitza l'obra del compositor i reflecteix la seva trajectòria vital. L'acte ha
comptat amb l'assistència del propi Colomer el qual ha destacat que en el disc
ha intentat "apoderar-se de l'essencial del compositor, sempre sota la seva
atenta mirada", així com de l'autor del llibre i del delegat general de la SGAE
a Catalunya, Ramon Muntaner. El compositor Agustí Charles, alhora, ha destacat
el caràcter de Guinjoan com a personatge "no només fonamental, sinó necessari
dins la història de la música catalana". Joan Guinjoan i Gispert va néixer a
Riudoms el 1931, i es va formar a París amb el mestre Taltabull. Inicialment es
va dedicar al piano, arribant a formar el conjunt Diabolus in Musica amb el
clarinetista Juli Panyella, tot i que cap als setanta va combinar aquest vessant
com a intèrpret amb la de docent a diverses universitats nord-americanes i la
seva incipient carrera com a compositor. També va ser director de programes
musicals a Televisió Espanyola al llarg dels anys vuitanta. L'any passat va ser
nomenat fill predilecte per l'Ajuntament de Riudoms. L'acte s'ha tancat amb la
interpretació, per part del violinista Àngel Jesús Garcia, de la 'Tensió per a
violí' de Guinjoan. 

La policia ha desarticulat a Madrid una organització internacional que usava com
a tapadora l'Església de Jesús sobre la Terra per introduir immigrants bolivians
a Espanya de forma il·legal. Un dels caps de l'organització, Isaac Kabanga N.
B., ha estat detingut a Madrid. Els estrangers pagaven entre 350.000 i 400.000
pessetes per un lloc de treball a Espanya que no arribaven a obtenir mai. A
Màlaga s'ha desmantellat, de forma gairebé simultània, una xarxa que introduïa
dones romaneses a Espanya per obligar-les a prostituir-se. Tres ciutadans
romanesos i un espanyol han estat detinguts per la policia per la seva
vinculació amb l'organització. 

Divuit mesos. Aquest és el termini de temps que duraran, des d'avui, les obres
de reforma del barri de Santa Caterina, una vegada finalitzada la part principal
dels enderrocs que havien de deixar pas a la prolongació de l'avinguda de
Francesc Cambó. D'aquí a un any i mig, per tant, Barcelona culminarà una
experiència urbanística inèdita que el 1997 va proposar el desaparegut
arquitecte Enric Miralles: rehabilitar un dens casc antic de la ciutat combinant
edificis centenaris amb construccions de nova planta, i tot això respectant els
conceptes que acostumen a definir la Barcelona medieval. A l'altre costat de la
Rambla, al Raval, l'Ajuntament de Barcelona va obrir amb tiralínies una ampla
avinguda al cor del barri. Hi van dominar les línies rectes i els veïns van ser
reallotjats en edificis de nova planta, més propis d'altres zones de la ciutat
que d'un casc antic. A Santa Caterina, la proposta municipal que a partir d'ara
començarà a prendre forma és radicalment diferent. Des de l'avinguda de Francesc
Cambó ja es pot veure l'espai que han guanyat les piquetes. El carrer - en una
primera diferència amb el Raval - no avança en línia recta, sinó que ho fa
serpentejant. A la Barcelona antiga hi dominaven les façanes arrodonides, i
aquesta serà una de les característiques del nou barri de Santa Caterina. Per a
qui vulgui veure una mostra del resultat, li serveix la visita a les dues
primeres illes de cases que la Generalitat, a través de l'Incasol, ja ha aixecat
al carrer de Fonollar, al final de l'obertura de Francesc Cambó. Els edificis de
l'Incasol - 66 pisos en total - han servit per accelerar la cadena de trasllats
de veïns afectats per les expropiacions, però, malgrat el singular perfil que
presenten, encara no resumeixen el més interessant de la proposta que va fer
Enric Miralles. Per comprendre millor en què consistirà el renaixement del barri
cal situar-se a la confluència de Francesc Cambó amb el carrer del General
Álvarez de Castro, on els dos edificis que emmarcaran la prolongació de
l'avinguda conservaran les façanes, però no l'interior. Els immobles adjacents,
no obstant, continuaran en peu, malgrat que seran sotmesos a profundes reformes.
Però la fase que ara comença de les obres de Santa Caterina, més enllà de la
innovació arquitectònica, resulta especialment important perquè - celebra la
regidora de Ciutat Vella, Katy Carreras-Moysi - permetrà començar a deixar
enrere una etapa polèmica que ha estat marcada per la tensió de les
expropiacions i, sobretot, per l'ocupació per part de joves delinqüents dels
pisos que anaven quedant buits. Fins i tot les restes arqueològiques trobades
sota l'antic mercat de Santa Caterina van ser víctimes de la degradació en
determinades fases del procés. "Les obres, és cert, han tingut inesperats
endarreriments, en part pel descobriment de restes arqueològiques, però ara, a
mig mandat municipal, s'entra en la recta final del pla, i això és una bona
notícia", assenyala Carreras-Moysi. No obstant, del conjunt del projecte la
regidora s'estima més destacar-ne no el vessant arquitectònic, sinó l'aportació
social del pla, que permetrà guanyar espai per a tres nous equipaments - una
residència geriàtrica i pisos de lloguer per a joves, entre d'altres - i que
possibilitarà estendre la xarxa subterrània de recollida pneumàtica
d'escombraries a Ciutat Vella. 

Els comunistes francesos, que formen part de la coalició governamental, van dir
ahir que el primer ministre no sembla que hagi decidit un canvi polític durant
la reunió de dissabte per abordar les mesures destinades a recuperar l'electorat
perdut en les recents eleccions municipals. 

L'Audiència de Barcelona ha condemnat a un total de 15 anys i sis mesos de presó
un veí de Terrassa (Vallès Occidental) que va agredir sexualment en dues
ocasions la seva antiga companya sentimental perquè es negava a reprendre la
relació. La sentència, a la que ha tingut accés Intra-ACN, ha estat dictada pel
tribunal de la secció sisena de l'Audiència, i el processat, que està en cerca i
captura, ha recorregut la resolució condemnatòria. El tribunal també fixa una
indemnització de 500.000 pessetes per a la víctima en concepte de danys morals i
de 49.000 pessetes per les lesions que va patir un home que va sortir en la seva
defensa en una ocasió. El tribunal ha imposat igualment una multa econòmica per
aquestes lesions. Els fets es remunten al 28 de setembre de 1997, quan el
processat va anar al domicili de la seva ex-xicota, amb qui havia tingut una
relació sentimental durant un any i mig i amb qui feia ja uns mesos que no
sortien perquè ella l'havia deixat després d'una agressió física. La sentència
considera provat que l'acusat amb freqüència la telefonava, anava a la seva
feina i al seu pis i adoptava 'actituds violentes' quan ella el volia 'allunyar
de la seva vida'. El dia dels fets el processat va personar-se al portal del
domicili de la dona, es van discutir i la va obligar a entrar a la casa i al
dormitori, la va agafar fort amb les cames i els braços i la va penetrar
vaginalment contra la seva voluntat. L'1 d'octubre del mateix any el processat
va anar al taller de confecció on treballava la víctima i va esperar que sortís,
li va posar un cúter al coll i li va exigir que l'acompanyés. En aquesta ocasió,
la dona va desfer-se de l'agressor i va refugiar-se a casa dels pares. A la nit,
però, quan tornava al seu pis, l'acusat l'esperava i la va novament forçar a
pujar al pis. L'acusat es va despullar i va tirar la dona sobre el llit del
dormitori, si bé no va aconseguir el seu propòsit de tenir relacions sexuals amb
ella perquè la dona va posar-se a vomitar de la por que sentia. Una setmana
després, l'acusat va abordar-la novament al carrer, la va fer entrar en el
cotxe, i va fer-li tocaments al pit i al ventre contra la seva voluntat, mentre
intentava baixar-li els pantalons. El darrer episodi violent es va produir el 8
d'octubre de 1997, quan l'acusat va començar a colpejar la porta del taller on
treballava la jove perquè es negava a sortir, i va agredir el propietari del
local, que va sortir a recriminar-li la seva actitud. El tribunal ha valorat el
fet que la dona coneixia el caràcter violent del processat i per això se sentia
molt atemorida com per a oposar una forta resistència física davant una agressió
seva. 

La cèntrica avinguda del Parc es tancarà al trànsit demà per l'inici de les
obres d'ampliació del pàrquing del Sot, que guanyarà 350 places. La circulació
es desviarà pel carrer de Josep Umbert, el passeig de la Muntanya i el carrer
d'Agustí Vinyamata. 

El Consorci per a la Promoció dels Municipis del Moianès, integrat per 10
municipis del Bages, el Vallès Oriental i Osona i pels Consells Comarcals del
Bages i del Vallès Oriental, han incorporat a la Festa del Moianès la fira
'Moianès , turisme i lleure'. La nova Fira, que enceta una nova etapa després de
10 anys d'itinerància de la Festa, se celebrarà a l'Estany els dies 1, 2 i 3 de
juny i pretén servir d'eina de promoció i difusió del turisme d'interior.
'Moianès , turisme i lleure' vol ser una Fira especialitzada en el turisme i el
lleure de les comarques d'interior i fer promoció de les activitats i
destinacions turístiques d'aquestes comarques i de les de tot l'interior del
país. Així, la Fira persegueix donar a conèixer el Moianès i els seus recursos
turístics i de lleure i oci i alhora, ofereix un espai a la resta de destins
turístics d'interior perquè facin difusió dels recursos i oferta turística.
Així, la Fira es vol convertir en l'eix principal de la Festa del Moianès i
esdevenir punt de trobada dels destins turístics d'interior. Aquesta primera
edició de la Fira tindrà com a escenari el municipi de l'Estany, però com en el
cas de la Festa serà itinerant pels 10 municipis del Moianès, i se celebrarà
sempre el primer cap de setmana de juny. A més de als habitants dels 10
municipis del Moianès, la Fira s'adreça a totes les persones interessades en
conèixer l'oferta de turisme d'interior de Catalunya, als programadors
d'activitats de turisme i lleure, a les escoles i casals que vulguin conèixer
l'oferta de turisme escolar, a les agències de viatges i professionals del
sector turístic i a entitats que organitzen sortides en la seva programació
anual. Aquesta primera edició de la Fira començarà el dia 2 de juny i coincidirà
amb l'inici de la 'Nit Jove del Moianès'. Entre les activitats d'aquest primer
dia hi ha cinema a la fresca, un circuit d'esports d'aventura i vols captius amb
globus. També s'hi presentarà l'estudi 'L'Ecomuseu del Moianès', un projecte per
convertir aquesta comarca natural en un Museu a l'aire lliure. La programació
també inclou per al primer dia un concert del Cor Parroquial a l'Església. El
dia 3 de juny, la Fira inclourà la presència de 60 estands i expositors
d'empreses d'activitats turístiques i d'entitats de lleure del Moianès, de
destins turístics de Catalunya i d'artesans del Moianès. Entre les activitats
que s'hi podran realitzar hi haurà una caminada per a conèixer les orquídies
dels boscos propers a l'Estany, les dues hores de BTT, tallers d'activitats per
a nens i nenes, jocs didàctics gegants, animació infantil, globus, un circuit
d'esports d'aventura, la mostra del passant dels Tres Tombs de Moià, un concert
de gospel i una xocolatada popular. La Festa del Moianès es va instituir fa deu
anys i s'ha celebrat de forma itinerant en els municipis d'aquesta comarca
natural, començant per l'Estany l'any 1988 i acabant a Granera l'any passat. La
finalitat de la festa és promoure l'intercanvi cultural i folklòric entre els
municipis i alhora fer difusió del patrimoni històric, natural i cultural del
Moianès. Cada edició de la festa ha tingut un eix temàtic per a centrar les
activitats, com el romànic, la natura, la gastronomia o els castells. El
Consorci per a la promoció dels municipis del Moianès està integrat pels
municipis del Bages de Calders, l'Estany, Moià, Monistrol de Calders i Santa
Maria d'Oló, les poblacions del Vallès Oriental de Castellcir, Castellterçol,
Granera i Sant Quirze Safaja i el municipi osonenc de Collsuspina. També en
formen part els consells comarcals del Bages i del Vallès Oriental. La finalitat
d'aquest Consorci és treballar a favor de la promoció econòmica a través de
l'execució d'un Pla de Desenvolupament per als 10 municipis que l'integren. Les
línies de treball del Consorci són la promoció turística, el desenvolupament
local, un servei d'assessorament a emprenedors i empresa, formació ocupacional i
reciclatge i un servei d'ocupació. 

Nombrosos soldats de l'Exèrcit filipí, membres de la guerrilla islàmica Abu
Saiaf i civils van resultar morts ahir a la nit en el transcurs d'un intens
tiroteig entre tots dos bàndols a l'illa de Basilan, situada al sud de
l'arxipèlag, informa l'agència France Presse. Segons dades facilitades per
autoritats de la província, un grup de rebels havien atacat un hospital i una
església a la petita ciutat de Lamitan. L'alcalde de la localitat, Inocente
Ramos, i un regidor de l'ajuntament van declarar a una emissora de ràdio de
Zamboanga que hi havia hagut "molts" morts "d'una banda i de l'altra". Ahir
mateix, un altre combat desenvolupat poques hores abans es va saldar amb dos
soldats morts i 16 ferits, d'acord amb les explicacions donades pel portaveu
militar Edalberto Adan. L'enfrontament d'ahir a la nit va començar després que
un quantiós contingent d'Abu Saiaf portés a terme el segrest de 200 persones,
acció que s'afegeix a la captura de 20 ostatges més que aquest grup extremista
va fer diumenge passat a Palawan. Un representant d'Abu Saiaf va declarar a
Ràdio Mindanao que durant la lluita havien estat ferits dos ostatges. Els rebels
estaven assetjats en una zona d'uns 180 quilòmetres quadrats, segons va indicar
Ramos. L'Exèrcit està recolzat per una flota de vaixells de la Marina que
bloquegen una possible fugida per mar dels guerrillers. 

Antoni Siurana, alcalde socialista de Lleida, va afirmar ahir que les queixes
dels veïns del barri de Noguerola pel soroll que causa la farinera La Meta són
infundades, ja que la indústria ha instal·lat les mesures correctores
necessàries. "Hi ha una voluntat de perseguir aquesta indústria fins i tot des
dels partits de l'oposició", va dir . L'edifici de la farinera està catalogat i
Antoni Siurana creu que els veïns "volen que l'ajuntament el compri perquè
reverteixi al barri com a local social". Les molèsties per sorolls al carrer és
una de les queixes que rep amb més freqüència la Sindicatura de Greuges de
l'ajuntament. La Paeria propiciarà la creació de zones lúdiques en llocs
apartats de recintes urbanitzats. 

El temps de Big Brother va passar a Alemanya. Després del gran èxit de la
primera entrega, 30% de quota, la segona només en va aconseguir un 15%. I els
xous amb estructura similar són un fracàs rotund. Com Girlcamp (10 noies
solteres instal·lades set setmanes en una illa, i cada set dies rebien joves
solters) i Big Diet (12 candidats tancats per perdre pes). Ara l'èxit són els
concursos a l'estil Quiere ser millonario ?: totes les TV tenen variants
d'aquests formats. 

El president comarcal d'IC-V al Vallès Occidental, Francesc Morales, ha
qualificat avui 'd'incoherent, incomprensible i mancada d'arguments' l'actitud
que va mantenir ahir el PSC al ple d'aquest organisme, ja que va ser l'única
formació política que es va oposar a impulsar una Iniciativa Legislativa
Comarcal per protegir els espais naturals de la Serra de Collserola. Morales ha
lamentat que el PSC no sabés donar cap argument per justificar el seu vot en
contra i més tenint en compte que els seus regidors a Sant Cugat i Rubí hi van
votar a favor als respectius ajuntaments. La votació es va haver de fer dues
vegades a causa de l'empat de vots, que finalment es va poder trencar amb el vot
de qualitat de la presidenta del Consell Comarcal que va decantar la votació cap
al no. Morales ha destacat el vot favorable d'una regidora de CiU, que va
trencar la disciplina de vot per mantenir-se coherent amb el seu municipi, 'cosa
que els socialistes han estat incapaços de fer'. El president comarcal d'IC-V ha
mostrat la seva preocupació pel fet que el PSC es negui a impulsar una llei de
protecció d'un espai natural tan clau com és el de Collserola i que, a més, no
sigui capaç d'argumentar-ho políticament. L'únic argument que es va donar va ser
que no podien votar a favor d'una proposta sobre la qual els ajuntaments de
Montcada i Reixac i Cerdanyola no s'hi han pronunciat, tot i que representants
d'IC-V es van entrevistar amb els respectius alcaldes, que van considerar molt
positiva la iniciativa. És per això que Morales ha anunciat que ara portaran la
proposta a aquests dos ajuntaments, per tal que sigui votada i, posteriorment,
no descarten tornar-la a presentar al Consell Comarcal. 'Ara cal veure també què
passa al Consell del Baix Llobregat que se celebra el 23 d'aquest mes, i més
tard al Barcelonès'. La proposta d'IC-V preveu constituir una ponència conjunta,
juntament amb els altres dos consells comarcals que tenen part del seu territori
dins la Serra de Collserola, Barcelonès i Baix Llobregat, per a l'elaboració de
la proposició de llei que posteriorment hauria de debatre el Parlament de
Catalunya. La Iniciativa Legislativa Comarcal és un procés legislatiu novedós
que encara no s'ha utilitzat mai en tots els anys de vigència de la Llei
Comarcal de Catalunya, i que obre la porta al fet que els consells comarcals,
amb els ajuntaments que representen, puguin presentar propostes legislatives al
Parlament per a la seva discussió i aprovació. Francesc Morales ha recordat que
els ajuntaments de Sant Cugat i Rubí han aprovat per unanimitat mocions en
aquesta línia, per la qual cosa espera que aquesta proposta pugui ser aprovada
avui al Consell Comarcal i pugui tirar endavant. El president comarcal d'IC-V ha
explicat que la conservació de la Serra de Collserola, en ple cor metropolità,
ha estat un dels temes de preocupació i treball tant d'IC-V com de diverses
entitats ecologistes en els darrers anys. Els municipis que comparteixen terme
municipal en aquest indret suporten una enorme pressió dels propietaris del sòl,
que volen desenvolupar actuacions urbanístiques emparant-se en figures
contemplades a l'ordenació urbana de l'àrea metropolitana. Avui, segons IC-V, la
situació és que cadascun dels municipis, amb els seus recursos tècnics i
econòmics, ha de fer front a la pressió que plantegen els que volen continuar
urbanitzant parts de la Serra de Collserola, i s'han d'enfrontar a importants
interessos econòmics. D'altra banda, el mateix Consorci de Collserola disposa
d'estudis tècnics realitzats per la Diputació de Barcelona que aconsellen
incrementar el marc legal de protecció del Parc Natural davant d'aquesta
continuada pressió. Amb això es demostra que hi ha una coincidència entre les
institucions i les entitats ecologistes en la necessitat de superar l'actual
marc de protecció. 

El pla comarcal de muntanya del Pallars Jussà pel període 2001-2005 preveu una
despesa de 11.552 milions de pessetes, la major part dels quals corresponen al
departament de Política Territorial i Obres Públiques de la Generalitat. Entre
les inversions més importants hi ha els condicionaments de la C-13 i de la
C-1412. D'aquest pressupost, un total de 44 línies d'actuació corresponen a
inversions reals dels diferents departaments de la Generalitat (9.870 milions de
pessetes) mentre que un segon bloc inclou 41 línies d'actuació també de la
Generalitat però corresponents a subvencions i dotacions per manteniment de
serveis (1.682 milions de pessetes). Respecte a l'administració central, la
inversió compromesa és de 700 milions de pessetes. Pel que fa a les inversions
del departament de Política Territorial, destaca el condicionament de la C-13
(3.387 milions) i el de la C-1412 (1.685 milions). També hi ha les millores de
la L-511 d'Isona a Coll de Nargó concretament el tram pallarès (430 milions) i
de la L-311 entre Tremp i Pont de Montanyana (379 milions), a més de l'estudi de
viabilitat del túnel de Comiols (50 milions). Sense deixar l'àmbit de les
infrastructures viàries, el pla comarcal inclou la millora de la C-13 entre
Fontllonga i la carretera del Doll, un projecte que tot i que correspon a la
Noguera esdevé vital per l'accés al Pallars Jussà i, per aquest motiu, s'ha
inclòs en el pla comarcal. En altres àmbits sobresurten la construcció de la
biblioteca i de l'arxiu comarcal i la rehabilitació del Teatre de la Lira de
Tremp (263 milions), l'adequació de l'IES de Tremp (182 milions), la construcció
de les depuradores i col·lectors d'Isona i Conca Dellà i Salàs de Pallars (282
milions), la construcció d'un nou CAP a la Pobla de Segur (115 milions) i el
programa de creació de sòl residencial i promoció d'habitatges (540 milions).
Actuacions del Govern central pel que fa a l'administració central i, en
concret, al ministeri de Foment, hi ha dues actuacions que s'iniciaran l'any
darrer del pla i que es perllongaran més enllà del període de vigència del
mateix: la construcció de la variant de la N-260 a la Pobla de Segur (500
milions de pessetes) i el condicionament de la N-260 al tram entre
Xerallo-Malpàs (200 milions). 

De moment, es tracta de la llista provisional per a la ronda prèvia de la Lliga
de Campions - la definitiva s'ha d'anunciar abans del 30 d'agost -, però ja és
suficient per saber que Saviola s'ha apoderat del 7, dorsal que a penes es va
veure la temporada passada amb Alfonso i va lluir Figo abans de fugar-se al
Madrid. El 4 de Guardiola i Koeman passarà a l'esquena d'Andersson ja que Xavi
ha preferit heretar el 6 de De la Peña per evitar la comparació amb l'excapità.

El líder d'IC-V va afirmar ahir que el nou finançament autonòmic reportarà a
Catalunya, en el període 2002-2006, uns ingressos addicionals de 665.000 milions
de pessetes i no pas de 770.000 milions, com assegura el Govern català. 

El Cos d'Agents Rurals del Departament de Medi Ambient ha interceptat aquesta
setmana tres corallers que havien recol·lectat corall pressumptament de forma
il·legal a la zona del Cap de Creus. Es dóna la circumstància que les mateixes
persones ja havien estat denunciades pel mateix motiu. La denúncia contempla
diverses infraccions com recol·lecció de corall de mida no reglamentària, ja que
3 dels 9 quilos agafats eren inferiors als 7 mil·límetres. Els denunciats feien
dues immersions diàries quan el màxim que es pot fer és una al dia. En el mateix
sentit, la persona que feia la recol·lecció no tenia la llicència ni el títol de
submarinista així com tampoc no tenia el títol necessari el patró de
l'embarcació. Aquesta mateixa persona va presentar resistència a l'autoritat. El
Departament de Medi Ambient sol·licitarà al Departament d'Agricultura, que és
qui expedeix les llicències de pesca del corall, que es contempli la retirada de
llicència de coraller a les persones denunciades, si s'acrediten les
infraccions. El Cos d'Agents Rurals, en coordinació amb els Mossos d'Esquadra,
va aixecar acta dels fets i els va posar en coneixement dels serveis jurídics
del DMA. Medi Ambient ha enviat al Jutjat d'Instrucció número 5 de Figueres tota
la informació de l'expedient ja que aquest jutjat té obertes diligències a
instàncies dels Mossos d'Esquadra. Per altra banda, també s'està investigant si
els corallers denunciats van actuar a la reserva integral de l'Illa Encalladora
del Cap de Creus. En aquest sentit, el DMA ha demanat a la Universitat de
Barcelona que elabori un informe que determini si hi ha hagut danys a la zona de
reserva marina voltant al d'on es va detectar la presència dels corallers. 

Joan Ridao, portaveu d'Esquerra, es va mostrar perplex que Pasqual Maragall
insisteixi en el fet que els seus diputats votin la moció per derrocar el
Govern, quan ja li han comunicat en públic i en privat que no recolzaran el que
qualifiquen de gest "testimonial, estèril i abocat al fracàs". El que ara toca,
va afegir , és fer front a la política del PP. 

Els municipis de Palafrugell i Mont-ras volen que el desdoblament de la C-31
sigui soterrat i han aprovat una moció en què ho sol·liciten. Els veïns han
iniciat una recollida de firmes amb la mateixa finalitat. 

Si a qualsevol inversor li pregunten què faria amb les seves accions després
d'anotar en una setmana l'alça més alta dels últims tres anys, la resposta seria
vendre. Aquest comportament individual es va traslladar ahir a la lògica
col·lectiva i a l'Ibex 35, que va baixar l'1,65%. A l'espera d'una possible
retallada dels tipus d'interès als EUA, que seria la novena de l'any, i la
imminència d'un conflicte armat obert a l'Afganistan, les ordres de compra van
cedir el pas a les de venda. Si els grans bancs van ser els que van consolidar
les pujades de la setmana passada, ahir van ser el llast indiscutible dels
índexs. L'SCH va perdre el 3,33% i el BBVA, el 2,21%. Altres valors molt
ponderats en el parquet espanyol van acabar amb pèrdues. Telefónica va baixar
l'1,57%; Repsol YPF, el 2,22%; Endesa, l'1,35%, i Iberdrola va caure l'1%. El
descens més important del mercat va ser el registrat per Zeltia, que, després
d'haver-se revaloritzat la setmana passada un 57%, va perdre el 12,54%. 

Sota el títol 'Tardor d'òpera', Calafell presenta tres espectacles cantats en
català, inspirats en clàssics operístics i amb escenografia de petit format, que
es representaran a partir d'aquest cap de setmana a l'auditori municipal. El
programa s'obrirà diumenge 21 d'octubre amb la representació de 'La flauta
màgica', a càrrec d'Òpera Oberta. Aquesta mateixa companyia portarà a Calafell,
el 18 de novembre, 'L'elixir d'amor'. Els dos espectacles són adaptacions, en
català i en format reduït, de les òperes del mateix títol de Mozart i Donizetti.
El 16 de desembre es presentarà l'espectacle 'Còctel vienès', un recorregut per
les operetes vieneses més populars, a càrrec del grup Elisir d'umore.
L'abonament per als tres espectacles val 2.500 pessetes. 

Un treball de recerca presentat a la UdG assegura que encara hi ha abocaments
puntuals de residus en els recs de Banyoles. El treball, obra de Carles Feo sota
la direcció de Ramon Moreno, diu que per aquests recs, que són les vies de
desguàs de l'Estany, surt un cabal mitjà de 52.000 metres cúbics d'aigua al dia,
que va a parar finalment al riu Terri. El treball és una anàlisi de la qualitat
de l'aigua i el sediment dels recs i rieres de Banyoles per a determinar-ne
l'estat ecològic i la seva utilitat com a corredors biològics. Els recs de
Banyoles varen ser construïts entre els segles IX i XI pels monjos del Monestir
de Sant Esteve, aleshores propietari de l'Estany, a l'objecte de canalitzar el
desguàs de l'Estany que tenia lloc per una àmplia zona d'aiguamolls al llarg del
que és avui el passeig vora l'Estany. Per a tal fet, es va construir una mota de
contenció i sis recs principals. Així, es van poder controlar les inundacions i
conduir l'aigua cap a les hortes. Es varen guanyar terres de conreu on abans hi
havia aiguamolls insalubres i, amb el temps, la xarxa de recs va anar-se
complicant amb més i més derivacions. Més tard, amb el creixement de la vila de
Banyoles i sobretot amb la industrialització del segle XIX, els recs varen fer
moure molins i altra maquinària. Però també varen esdevenir el sistema de
desfer-se dels residus urbans i industrials, i foren coberts en gran part del
seu recorregut. Un cop sostrets de la mirada i assumit el seu paper de
claveguera, la vila de Banyoles ha viscut durant molt temps d'esquena a la seva
existència. La major sensibilitat ambiental de la població actual i del seu
ajuntament, ha fet que s'hagi impulsat un estudi de l'estat ecològic dels recs
per tal de determinar les actuacions a realitzar-hi i reintegrar-los a la vila,
amb tres objectius principals: sanejament, valoració ecològica i valoració
cultural. Aquest estudi ha estat promogut per l'Ajuntament de Banyoles amb la
col·laboració de la Universitat de Girona, l'Escola de Natura de Banyoles i el
grup ecologista LIMNOS. El resultat de l'estudi hauria de donar lloc a la
redacció i implementació d'un Pla de Gestió dels Recs de Banyoles. En relació
amb aquest estudi, aquest matí s'ha defensat, en el marc de la UdG, el treball
de recerca del Programa de Doctorat en Medi Ambient: "Anàlisi de la qualitat de
l'aigua i el sediment dels recs i rieres de Banyoles per a determinar -ne
l'estat ecològic i la seva utilitat com a corredors biològics" realitzat per
Carles Feo Quer, sota la direcció del Catedràtic d'Ecologia Dr. Ramon
Moreno-Amich. D'aquest treball es desprèn que encara existeixen abocaments
puntuals d'aigües residuals de particulars, d'aigua calenta d'alguna indústria i
que els sediments d'alguns trams presenten una gran acumulació de crom, coure i
zinc que s'ha heretat de l'època en què a Banyoles floria la indústria tèxtil i
dels curtits. A causa de l'estat actual dels recs es proposa naturalitzar la
via: rec de Ca n'Hort i rec d'en Teixidor, riera Canaleta i riu Terri, fins a
retornar-li un funcionament ecològic de riu, salvaguardant la vegetació de
ribera i la vegetació submergida, i evitant tota intervenció humana. Segons els
autors del treball, aquest sistema seria un vertader corredor biològic de
comunicació de l'Estany amb el riu Terri, i especialment la via de migració de
l'anguila i l'hàbitat del musclo de riu. L'estudi defensa que caldrà construir
un pas per a peixos per salvar el saltant sobre la riera Canaleta, però per
altra banda, a causa de la diversitat de peixos exòtics de l'Estany s'hauria de
preveure algun tipus de barrera que impedeixi la difusió d'aquestes espècies riu
avall. Pel que fa als altres recs més urbans, pràcticament coberts en la seva
major part, no té sentit la seva naturalització. En el treball, els seus autors
proposen el seu sanejament, dragat dels sediments contaminats i neteja de la
vegetació ruderal, seguint un programa de manteniment continu. 'El valor que se
'ls pot donar està lligat, al nostre parer, amb el seu paper històric, en la
col·lecció de sistemes d'aprofitament de l'aigua que es poden trobar al llarg
del seu recorregut, i com a eixos vertebradors d'itineraris sobre la història de
la indústria medieval i decimonònica a Banyoles que podria culminar en un
projecte museístic a La Farga', diuen . Els trams que discorren per les hortes
podrien ser, per la seva part, demostratius dels sistemes de regadiu i conreus
associats. En altres casos sembla més adequada la seva integració en el perfil
urbà, en jardins, places i parcs, respectant, això sí, l'estil de construcció
original. 

¿Què és una castanya? La fruita de la tardor. L'ànima dels boscos. La nòvia de
la nou. La castanya va ser també l'aliment bàsic dels desheretats del pla i de
la fortuna. O potser el nucli humil de l'aristocràtic marron glacé. A aquestes
altures de la història encara no sabem si la castanya és una peça estètica o un
concentrat de calories. Abans va ser calefacció de les butxaques i avui és una
imatge anacrònica entre la temperatura estival que ens envaeix. Les castanyes,
com certes lleis, són calidesa en la calor, una redundància que destaca el seu
caràcter superflu. A la castanya li passa com al bacallà, aquell peix que
gairebé sempre hem vist obert i sense espines ni cap, salat i curat als aires
del Moncayo. Només fa uns anys hem començat a veure bacallans amb forma de peix
de veritat i no aquella carn blanca i crucificada als assecadors. A la castanya
li passa una cosa semblant. Una joia groga i treballada que apareix sota capes
protectores de diferent densitat. A la branca del castanyer unes punxes eriçades
la protegeixen dels ocells. Una vegada a terra, una capa de caoba la salva de la
humitat. I sobre el fruit suposadament saborós, una pell cenyida i peluda la
protegeix de la queixalada humana. Abans d'arribar a la castanya hi ha molts
obstacles a vèncer i moltes capes a espellofar. La castanya només arriba a la
plenitud sobre les brases. Expandeix aromàtics vapors de llar de foc i emmascara
els dits dels arqueòlegs de les emocions infantils. Les castanyes i els
moniatos, com a aliments, han fet llarg per allò del pes ideal. I, com a
llaminadures estacionals, han fet curt perquè ni agraden ni deixen d'agradar. El
tacte farinaci de la castanya porta abans a l'avorriment que al vici. I només un
bon envàs de paper de diari i un bon attrezzo de la castanyera a la llum del
càmping-gas fan de qualsevol cantonada un quadro de pessebre vivent. La
cotització de la castanya és l'Ibex 35 dels records. La castanyada no és
l'alegria que passa sinó l'alegria que ja va passar. 

Durant 48 dies discontinus a partir d'avui 2.400 dels 4.000 empleats de la
factoria de la Zona Franca reduiran els seus horaris per adaptar-los a les
necessitats de producció. En queden exclosos els més grans de 49 anys perquè no
es vegin perjudicats en les seves cotitzacions. No es treballarà el dissabte i
es reduiran les extres. 

Joves Agricultors i Ramaders de Catalunya (JARC) vol denunciar l'actitud
d'alguns escorxadors catalans que es neguen a la creació de la llotja única per
establir els preus del conill i evitar així 'les dents de serra' en aquest
mercat i les especulacions de majoristes que juguen amb els diferents preus que
es fixen ara a les llotges de Silleda, Madrid, Saragossa i Bellpuig. Des de JARC
s'ha apostat sempre perquè el sector tingui una llotja única de preus, ja que
d'aquesta manera s'eviten situacions com les que s'han produït la darrera
setmana en la que el preu del conill ha baixat deu pessetes perquè així ha
passat a Madrid, quan no hi ha cap raó que justifiqui aquesta davallada de les
cotitzacions a Catalunya. La creació d'aquesta llotja única té el suport de
totes les llotges de l'Estat en les que ara cotitza el conill, que veurien amb
bons ulls que els preus s'establissin des de Bellpuig. Paradoxalment la
reticència a la creació d'aquesta plaça única arriba des de Catalunya, ja que
només hi ha uns quants escorxadors catalans que s'oposen a que això sigui una
realitat. 

El Tribunal Suprem ha elevat la condemna imposada a un veí de Sabadell (Vallès
Occidental) que va agredir sexualment una comercial amb qui tenia una entrevista
professional. La sentència condemna a un any de presó el processat, en
considerar que hi va haver una agressió sexual i no pas un simple abús.
L'Audiència de Barcelona havia posat només una multa de 840.000 pessetes. La
sala segona del Tribunal Suprem, en una sentència a la que ha tingut accés
Intra-ACN, ha estimat el recurs de la fiscalia i ha revocat la condemna mínima
que va imposar la secció tercera de l'Audiència de Barcelona en considerar que,
en contra del que deia l'Audiència, hi havia hagut una 'violència intimidatòria'
en l'acció del processat. El Tribunal Suprem ha condemnat a un any de presó
Carles Ocaña Crespo, veí de Sabadell (Vallès Occidental), per un delicte
d'agressió sexual. El Suprem recorda que la mateixa Audiència va considerar
provat que l'acusat havia 'agafat per la cintura' la víctima, veïna de
L'Hospitalet de Llobregat, i que va 'arrossegar-la' fins al lloc on havia estat
asseguda. El tribunal afegeix que la dona només va ser 'deixada' 'davant la seva
resistència i precs'. El Suprem entén que això mostra 'amb absoluta claredat'
que en la comissió del fet va 'existir una determinada violència', i que no va
ser 'simplement una acció esporàdica o sorpresiva com va entendre l'Audiència de
Barcelona'. Els fets van passar la tarda del 19 de desembre de 1996 quan la
víctima treballava per a l'empresa 'Seur' i va anar a l'empresa del processat,
'Modes Ocaña', situada al passatge Pere Serra de Sabadell, per actualitzar un
contracte que tenien. Segons va dir la sentència, el processat va passar de la
conversa estrictament professional a una altra de personal, fins al punt que la
dona es va sentir molesta i va decidir tallar la conversa i marxar. Quan la
comercial estava d'esquenes i a punt de sortir del despatx, el processat va
abraonar-se sobre ella, va començar a besar-la i acaronar-la, la va agafar per
la cintura i els cabells i la va arrossegar fins a una butaca, per posar-s'hi a
sobre. La dona va aconseguir desfer-se de l'abraçada del processat, però des de
llavors, té problemes de seguretat i necessita atenció psicològica periòdica,
per la qual cosa ha estat indemnitzada amb 500.000 pessetes. 

La cúpula de CiU ha arribat a la conclusió que la seva col·laboració amb el
Govern de José María Aznar i amb el PP ha arribat al final del camí i ha posat
data a la ruptura: no més enllà del febrer. La decisió només està pendent que
Jordi Pujol i el president del Govern - que previsiblement es reuniran entre
finals d'any i principis del 2002 - ho certifiquin. Segons fonts de la direcció
de CiU, les possibilitats que els dos mandataris recondueixin la situació són
molt remotes, i per aquest motiu el seu distanciament ja té una data de
caducitat. L'aixeta està tancada . " D'Aznar ja no en traurem res més ". Aquesta
frase, pronunciada per un alt dirigent de CiU, es basa en la convicció que el
president del Govern ha donat per tancat el procés autonòmic. Ho ha expressat en
diferents fòrums i també ho va repetir dilluns passat durant el sopar que va
mantenir a Barcelona amb un grup d'empresaris catalans. Aquesta idea xoca
frontalment amb el doble objectiu que Pujol s'ha fixat per a aquesta
legislatura. Aprovat ja el nou model de finançament, queda aconseguir més
autogovern. Fonts de la cúpula de CiU han assenyalat que, durant la pròxima
trobada, Pujol plantejarà a Aznar aquesta qüestió i també li recordarà que la
seva proposta - un detallat document entregat fa gairebé un any per Josep Antoni
Duran Lleida al ministre Mariano Rajoy - per fer una interpretació més àmplia de
la Constitució encara no ha obtingut cap resposta. Fins ara, Aznar ha demostrat
que no està per la feina, i per aquest motiu el president Pujol espera una
negativa a qualsevol intent d'avançar per la via d'elevar l'autonomia catalana.
Si es confirma aquesta previsió, CiU es proposa deixar de col·laborar amb el
Govern a Madrid i assumir la conseqüència que els populars catalans deixin de
recolzar el Govern al Parlament. Els nacionalistes prefereixen afrontar un
període amb més inestabilitat al Parlament a canvi de tenir les mans lliures per
poder distanciar-se de l'Executiu de José María Aznar. La coalició considera
que, si el Govern no està disposat a obrir l'aixeta de l'autogovern, no el
compensa assumir el desgast polític sofert fins ara en qüestions com el Pla
Hidrològic, la llei d'universitats o la pujada del preu de la gasolina. Així,
quan es reiniciï el curs parlamentari al Congrés l'actitud dels nacionalistes
canviarà: "Si una iniciativa del Govern no ens agrada o ens perjudica, s'han
acabat els equilibris per intentar reconduir-la". El primer episodi del
distanciament amb el PP a Catalunya es produirà, previsiblement, a finals de
gener, quan CiU s'haurà de mullar presentant la seva proposta en la comissió
d'autogovern. "Es comprovarà que els plantejaments estan molt allunyats", ha
indicat un dirigent de la coalició. 

Un projecte audiovisual català que proposa la creació d'un canal de televisió
propi per als Pirineus (Canal Pirineus TV) des del Mediterrani fins a l'Atlàntic
a banda i banda del massís, es va presentar per primera vegada la setmana
passada, a Tolosa de Llenguadoc. El projecte va atraure l'atenció de les
jornades transfrontereres "De l'Ebre a la Garona : convergència de tecnologies
de la informació , de la comunicació i de l'audiovisual al servei de la
comunicació transfronterera". La sessió plenària de les jornades va senyalar el
projecte Canal Pirineus TV com al que millor definia la convergència audiovisual
transfronterera. Les jornades, organitzades per la Prefectura de Tolosa i
finançades pel programa europeu Interreg, van servir per posar en contacte
iniciatives, emprenedors, administracions i inversors, de banda i banda dels
Pirineus amb l'objectiu d'aproximar-se a un espai de referència comú. En aquest
sentit, el projecte de Canal Pirineus que promou el periodista lleidatà Carles
Porta va ser convidat explícitament pels organitzadors per tal que fos presentat
en les jornades. Dels quatre tallers que presentaven projectes, aquest va ser
l'únic convidat a presentar les seves conclusions en la sessió plenària, a la
qual van assistir més de 150 persones. Segons ha explicat el mateix Carles Porta
a Intra-ACN, Canal Pirineus és tant un canal de televisió com d'internet, i està
pensat perquè es pugui emetre a través de les diverses plataformes de satèl·lit,
cable i digital terrestre que cobreixen tota l'àrea dels pirineus, encara que
l'opció que es considera prioritària és la del satèl·lit perquè arriba a totes
les llars sense problemes tècnics. L'àrea comprèn tres estats (Andorra, Espanya
i França), quatre comunitats autònomes (Catalunya, Aragó, Navarra i el País
Basc) i tres regions (Llenguadoc-Rosselló, Migdia-Pirineus i Aquitània). El
projecte Canal Pirineus (www.canalpirineos.com) es marca dos objectius, en
paraules del seu promotor: "d'una banda, crear comunitat i fer que tota la gent
del territori Pirineus se senti orgullosa de pertànyer als Pirineus, i de
l'altra convertir-se en plataforma de difusió del producte Pirineus a tot
Europa". Es preveu que la interactivitat que permeten les plataformes digitals
per satèl·lit serveixi, també, perquè els diferents usuaris puguin escollir
l'idioma que prefereixin: francès, espanyol, català, anglès o alemany, amb
opcions amb euskera i occità. Entre les curiositats que ofereix hi ha el de les
"neu-cams", unes càmeres que s'instal·larien a les pistes d'esquí pirinenques i
que permetrien conèixer en tot moment l'estat exacte de la neu, dels seus
accessos i del temps des de la plana web i des de la televisió. El projecte
contempla també la compra de forfaits, reserves d'hotels, excursions, promocions
turístiques en general, i naturalment totes les característiques pròpies d'un
canal temàtic de televisió: reportatges, entrevistes, programes específics, etc.
Els assistents a les jornades provenien de diferents regions franceses i
comunitats autònomes espanyoles, així com de diverses empreses de producció
audiovisual 

El Consell Comarcal del Pla de l'Estany posa en funcionament un espai per a
tramitacions en línia. L'objectiu és facilitar a través d'Internet l'accés a
algunes tramitacions per a aquelles persones que per horaris, dificultats
físiques o qualsevol altre motiu no poden desplaçar-se a les oficines del
Consell Comarcal. De moment, només algunes àrees posen a disposició aquesta nova
possibilitat, però es preveu que en pocs mesos tots els serveis del Consell
Comarcal del Pla de l'Estany l'ofereixin. Entre les opcions que actualment hi ha
al 'Consell on-line', se 'n poden destacar la possibilitat de demanar dia i hora
per fer o renovar el DNI, donar d'alta un establiment turístic a la web del
Consell Comarcal, sol·licitar informació sobre algun tribut o fer-ne la
domiciliació bancària i descarregar el model per la sol·licitud d'ajuts
socioeconòmics per al menjador escolar. També es pot entrar als webs
corresponents de cada àrea o enviar-los un correu electrònic genèric. De totes
les opcions que en aquest moment hi ha disponibles, algunes són realitzables
totalment per aquest nou mètode i algunes cal acabar-les personalment a les
oficines del Consell en algun moment o retornant la documentació per correu,
bàsicament aquelles que necessiten la signatura del sol·licitant. Aquesta
iniciativa s'emmarca dins els projectes que el Consell Comarcal del Pla de
l'Estany està duent a terme al voltant de la Societat de la Informació, en
aquest cas en l'àmbit de l'administració oberta. Amb tot, el 'Consell on-line'
no vol ser un espai de tràmits a través de la xarxa de manera total, projecte
pel qual el Consell Comarcal del Pla de l'Estany compta poder entrar en les
iniciatives pilot que s'engeguin en el marc de l'Administració Oberta de
Catalunya que la Generalitat de Catalunya i Localret estan iniciant. Per altra
banda, amb aquesta nova iniciativa el Consell Comarcal del Pla de l'Estany
pretén alhora que els usuaris trobin noves utilitats a la xarxa, hi confiïn cada
vegada més i el vagin adoptant com un canal de comunicació amb les
administracions locals. El Consell Comarcal del Pla de l'Estany 'on-line' es pot
trobar a l'adreça 'www.plaestany.org/online' o bé a través del portal comarcal
'www.plaestany.net'. 

El president del PSC, Pasqual Maragall, ha manifestat aquest dimecres el
compromís dels socialistes catalans de mantenir l'autonomia respecte al PSOE tal
i com defensava Josep Pallach. Maragall ha fet aquestes afirmacions en el decurs
d'un homenatge a l'històric dirigent polític socialista. 'La presència del
socialisme català dins el conjunt del socialisme espanyol requereix de
nosaltres, en la línia de Pallach, un grau d'autonomia suficient', ha assenyalat
Maragall en la seva intervenció. Segons el president del PSC, Pallach hauria
demanat això i per això ha assumit el compromís que 'mirarem de ser propers
sempre, cada dia més, al que avui hagués estat la seva resposta'. En aquest
sentit, Maragall ha assenyalat que Pallach defensava 'un gran partit socialista
democràtic i una alternativa catalanista i progressista propis d'un país normal
d'Europa'. Per això, ha remarcat que Pallach 'celebraria' avui 'el nou
federalisme' que encapçala el secretari general del PSOE, José Luis Rodríguez
Zapatero. Maragall també ha assenyalat que la Convenció catalana per a la
definició d'Europa 'hauria de tenir com a punt de partida la persona i el
missatge de Josep Pallach' i que 'el millor homenatge és la continuació de
moltes de les seves posicions polítiques'. El president del PSC ha fet un repàs
històric de la figura de Pallach i del context polític de la dècada dels 60 i 70
i ha assegurat que 'si hagués viscut, hauria estat un factor molt influent el
1976'. Maragall ha volgut llimar les diferències que existien entre el FOC i el
model socialdemòcrata que propugnava Pallach assenyalant que aquell moviment va
anar perdent el to d'esquerra radical i acostant-se a les posicions que
posteriorment centrarien el PSC en la seva fundació. Tot i amb això, Maragall ha
assenyalat que hauran de ser els historiadors els que facin l'anàlisi del paper
que hauria jugat Pallach. Maragall també ha defensat la personalitat de Pallach
com a partidari no tan sols de la crítica a una situació determinada sinó també
d'actuar i fer-ho des dels àmbits de govern. En aquest sentit, ha destacat el
'testimoni vital lliurat en cos i ànima tota la vida a una causa noble'. En
l'acte d'homenatge organitzat pel PSC ha intervingut també el periodista Joan
Tapia, proper a Pallach, que l'ha definit com 'un socialista que va pregonar el
socialisme europeu abans que a Espanya i Catalunya'. Tot i que Tapia no ha
volgut avançar quina hauria estat la situació política del país amb la seva
presència, sí ha assenyalat que l'homenatjat 'hauria estat satisfet de la
situació estructural actual' de Catalunya i del seu context en l'Estat. 'Va
lluitar per dues coses, pel socialisme i el catalanisme', ha assenyalat un altre
dels seus seguidors, Ramon Martínez Fraile, que ha recordat que les seves
posicions 'avançades al seus temps' li van crear amistats però també grans
adversaris. Fraile ha participat també a l'acte que ha estat obert pel primer
secretari del PSC, José Montilla, que ha manifestat que els socialistes catalans
són 'hereus d'aquests catalans i catalanes il·lusionats per la justícia social'.

L'exposició 'Pantalles sensibles' (Videoart dels anys 90), que s'inaugurarà demà
al Centre Cultural de la Fundació 'la Caixa' de Lleida (avinguda Blondel 3),
aconsegueix impactar el visitant amb unes narracions artístiques en format
semblant al videoclip, que toquen la sensibilitat de l'espectador. La mostra,
que es podrà veure a Lleida fins al 10 de març per després viatjar fins a
Girona, reuneix cinc treballs d'artistes que habitualment utilitzen el vídeo i
el film per a expressar la seva visió del món, tant proper com llunyà en la
profunditat dels sentiments que generen. Segons la comissària de l'exposició
Neus Miró, l'exploració del món cinematogràfic a la dècada dels 60, com les
projeccions en pantalles múltiples - expanded cinema - tenia com a principal
funció crear ambients, gairebé purament ornamental i molt abstracte, tot el
contrari de les obres més representatives de la generació dels 90, on el fil
narratiu i argumental passen a donar una lectura més íntima de cada treball. Les
projeccions d'aquests cinc 'curts artístics' on el so és una part de
l'expressió, construeix històries, sense espai ni temps, a través del bucle
(loop) repetint successivament el mateix fet que té una durada d'entre 5 i 8
minuts. Les obres i els autors són 'Douche' de Marijke van Wanderman (Holanda);
'Sustain' d'Edward Stewart (Irlanda del Nord), 'Atlàntic' de Sam Tylor-Wood
(Britànic); 'Ever is over all' de Pipilotti Rist (Suïssa) i Javier Codesal
(Osca). Aquest art que beu directament de les darreres tècniques dels sistemes
audiovisuals i de les performances, té el seu origen més remot en el món del
cinema. I cal destacar l'efecte tridimensional d'algunes obres com 'Atlàntic',
on l'espectador es troba envoltat de les projeccions de tres pantalles que
transporten al visitant al mig d'un restaurant. La projecció d'un pla general al
centre, ens situa al mig del local, mentre que a les dues pantalles laterals ens
expliquen una conversa intrigant entre un home (dreta) i una dona (esquerra),
amb detallats primers plans. Una exposició, única al país, en que les obres més
avantguardistes cerquen els sentiments i les frustracions més amagades de cada
persona, i que com a mínim no deixa indiferent a ningú. 

El resultat de Catalana Occident augmenta el 2%. El benefici net atribuït a la
societat principal va ser de 40,6 milions d'euros (6.755 milions de pessetes).
La companyia va recaptar 1.117 milions en primes (185.853 milions de pessetes),
amb una alça del 31,1%. 

TDK amplia en 400 comiats el pla de reestructuració. El fabricant japonès ha
afegit aquests acomiadaments al pla d'eliminar 8.860 llocs de treball els
pròxims dos anys, per tant seran 9.260 els treballadors despatxats. L'empresa ja
havia acomiadat 8.000 persones abans d'anunciar el pla. 

El judici per l'assassinat de la jove de Cala de Mijas (Màlaga) Rocío
Wanninkhof, de 19 anys, s'haurà de repetir. El Tribunal Superior de Justícia
d'Andalusia (TSJA) ha donat la raó a l'advocat de Dolores Vázquez, condemnada a
15 anys de presó pel crim, que va apel·lar contra la sentència de l'Audiència de
Màlaga al considerar que no hi havia proves directes contra la seva clienta. La
Sala Civil i Penal del TSJA considera que el veredicte del jurat no estava "prou
motivat" i es basava en "elements inconcrets". El jutge que va redactar la
sentència, Fernando González Zubieta, va declarar que respecta la decisió del
TSJA però, sorprenentment, va afegir que lamenta el "cost econòmic" i la
dificultat que suposa celebrar un altre judici: "És una contrarietat". El fiscal
del cas, Francisco Montijano, va anunciar que recorrerà contra la resolució del
TSJA davant el Suprem. La sentència del tribunal andalús recull que el judici de
Dolores Vázquez va contenir "errors en l'apreciació de les proves", i cita com a
exemple que el jurat es va basar "en elements de convicció generalitzats i
inconcrets". Un d'aquests elements va ser l'acusació que la processada havia
tallat una foto de Rocío amb un ganivet mentre cridava "¡està morta!" abans que
es trobés el cos i se 'n confirmés la mort. El jurat "no va creure la coartada"
de Vázquez i va basar el seu veredicte en aquest punt, segons la sentència. El
TSJA crida severament l'atenció a González Zubieta, de qui diu que, si bé no
podia canviar en la sentència la motivació adduïda pel jurat, "sí que hauria
pogut actuar d'una altra manera". "Hauria pogut completar les deficiències del
jurat o haver tornat el veredicte; no només no ho va fer, sinó que a més va
ometre qualsevol referència a la falta d'arguments per condemnar", afegeix .
També recorda que la llei prohibeix que "el jurat expressi la seva motivació en
arguments sense contingut". Durant la vista oral, cap prova material va
incriminar l'acusada. Ni proves toxicològiques, ni anàlisi d'ADN, ni empremtes,
ni comparacions de fibres. Tampoc hi va haver testimonis que la vinculessin
directament amb el crim. L'existència d'un mòbil de gelosia - Vázquez i Alicia
Hornos, mare de Rocío, havien estat parella -, la feble coartada de la imputada
i el seu perfil dominant i propens a la violència van convèncer el jurat de la
seva culpabilitat. Dolores Vázquez va defensar sempre que era innocent, i ni
moltes hores seguides d'interrogatori davant la Guàrdia Civil van aconseguir que
s'ensorrés i admetés la culpa. L'Audiència de Màlaga acollirà, en data per
determinar, un nou judici amb un jurat diferent, mentre que l'acusada, interna
en una presó sevillana, torna a estar en situació de presó preventiva. Vázquez
va ser condemnada per assassinat, tal com va demanar l'acusació particular, i no
per homicidi - cosa que comporta una pena menor - com reclamava la fiscalia. La
defensa, exercida per Pedro Apalategui, sol·licitava l'absolució per falta de
proves. La mare de Rocío, Alicia Hornos, que es va desmaiar al conèixer la
decisió del TSJA, es va mostrar desolada. "Estic enfonsada, indignada ...",
només va poder dir . "Què passarà a Espanya? ¿Hi haurà nous judicis cada vegada
que alguna de les parts no hi estigui d'acord? ", es va preguntar . A la vegada
que expressava la seva decepció, la mare de la víctima va assegurar que tindrà
problemes per fer front als costos legals d'un nou judici. "Sempre havia confiat
en la justícia i m'ha defraudat", va dir . Hornos va recalcar que segueix estant
segura que Vázquez "és l'assassina de Rocío". L'advocat de la mare, José María
Garzón, va anunciar que, com el fiscal, recorrerà "immediatament" contra la
sentència del TSJA davant el Suprem. 

El president del Grup Popular al Parlament de Catalunya, Alberto Fernández Díaz,
ha dit aquest matí que el recurs d'inconstitucionalitat contra la Llei
d'estabilitat pressupostària anunciat pel Govern de la Generalitat 'no és pas un
recurs contra el Partit Popular, sinó contra Europa i contra el progrés social i
econòmic de Catalunya'. Segons el dirigent popular, la llei del dèficit zero 'és
la garantia que Catalunya pugui tenir en el futur un progrés deu, amb més
protecció social, més atenció a la gent gran, més recursos per afavorir la
qualitat a l'ensenyament o a la sanitat, més ingressos i més recursos per
impulsar noves inversions a Catalunya, per millorar les pensions o per reduir
els impostos', objectius que per a Fernández són 'la filosofia de la llei
d'estabilitat pressupostària'. Així, el president del Grup Popular considera que
'si CiU interposa recurs d'inconstitucionalitat no està fent un acte polític
contra el Partit Popular, sinó que està impulsant una decisió de Govern contra
Europa i contra el progrés social i econòmic de Catalunya, perquè - ha insistit
- aquesta llei del dèficit zero pretén el progrés deu per a Catalunya, amb més
recursos i més inversions per afavorir la protecció social i millorar la
qualitat de la sanitat, l'educació, l'atenció a la gent gran, aconseguir noves
inversions per a Catalunya i també obrir la possibilitat de noves reduccions
d'impostos'. 

La comissió de Govern de l'Ajuntament de La Seu d'Urgell ha tramitat a través de
la Generalitat les peticions d'ajut per a dos projectes de cooperació
transfronterera del Programa d'Iniciativa Comunitària Interreg III A
(Espanya-França) per al període 2000-2006. Aquest programa de la Unió Europea
està cofinançat pel Fons Europeu de Desenvolupament Regional (Feder). El cost
global dels dos projectes en els que participa l'Ajuntament de La Seu ascendeix
a 4,2 milions d'euros. D'una banda, es tracta del projecte TRANS-PIR III, en el
qual participen a parts iguals del 50% l'Ajuntament de La Seu d'Urgell i el
Departament francès de l'Arieja. La iniciativa dóna continuïtat als projectes
Trans-Pir I i II, que ja van centrar-se en la potenciació i condicionament
d'itineraris transfronterers amb vocació turística. La tercera edició del
projecte haurà de consistir 'en el desenvolupament d'itineraris de muntanya que
integrin el patrimoni cultural (en especial els monuments històrics) dins el
marc d'una producció turística transfronterera'. El Trans-Pir III té un cost
total estimat de 2,4 milions d'euros. El segon projecte proposat - auspiciat per
la Comissió Interpirinenca de Poders Locals (CIPL) - preveu la redacció del Pla
Estratègic Barcelona-Pirineu-Toulouse, consistent en la posada en comú dels
treballs estratègics duts a terme per les administracions locals respectives
d'una banda i altra de la frontera. El Pla Estratègic planteja posar un èmfasi
especial en la creació d'una Xarxa Aeronàutica Barcelona-La Seu-Toulouse
consistent en intercanvis professionals, científics i d'investigació. Així
mateix, hi ha de prendre un paper rellevant l'intercanvi transfronterer de noves
tecnologies vinculades a la societat de la informació, com és el projecte del
Canal Pirineus, un canal temàtic interactiu de televisió via satèl·lit i portal
d'Internet especialitzat en els Pirineus, que vol ser punt de referència a
nivell europeu. El projecte relacionat amb el Pla Estratègic té un cost total
d'1,8 milions d'euros i el promouen, a més de l'Ajuntament de La Seu, els
ajuntaments de Barcelona, Toulouse, Foix i Ax-les-Thermes, el parc natural del
Cadí-Moixeró i el parc nacional d'Aigüestortes. L'alcalde de la capital
urgellenca, Joan Ganyet, ha comentat respecte d'això que una vegada més 'es
demostra l'interès de La Seu en impulsar la construcció europea, que passa també
per intensificar les relacions transfrontereres'. En opinió de Ganyet, amb el
programa Interreg III 'es reforça la continuïtat de la col·laboració de més de
10 anys amb el Departament de l'Arieja i al mateix temps es posa de manifest la
consistència del projecte comú que representa la Comissió Interpirinenca de
Poders Locals com a plataforma de trobada i reflexió entre Barcelona, Toulouse,
l'Arieja, La Seu i els comuns del Principat d'Andorra'. 

Des de demà, i amb una periodicitat quinzenal, les pàgines d'opinió d'EL
PERIÓDICO incorporaran la secció Ccorrespondència entre Barcelona i Madrid, en
la qual el comte de Sert i Nicolás Sartorius analitzaran temes d'actualitat
vistos des de les diferents òptiques de les dues capitals. 

L'Autoritat Nacional Palestina (ANP) va anunciar ahir que interromp tots els
seus contactes polítics i de seguretat amb el Govern israelià mentre no acabi
les seves operacions militars contra els camps de refugiats de Cisjordània,
segons va anunciar el secretari general del gabinet de l'ANP, Ahmed Abdel
Rahman. L'anunci palestí va arribar després que, per segon dia consecutiu, les
tropes israelianes van continuar les accions militars a l'interior dels camps de
refugiats palestins de Balata i Jenín, tots dos al nord de Cisjordània. En
diversos enfrontaments registrats ahir als territoris ocupats van perdre la vida
almenys sis palestins, dos d'ells nens, i dos soldats israelians. Hi va haver
també més de 90 ferits, la majoria civils. Algunes de les víctimes van caure
durant l'atac d'un helicòpter de combat israelià a Jenín. Una nena de 9 anys,
que es va acostar a una finestra, va rebre l'impacte mortal dels trets. Un segon
nen palestí, de 7 anys, va morir a Gaza quan jugava al carrer. Un tanc israelià
va disparar contra el lloc des d'on abans s'havien llançat projectils de morter
contra un assentament jueu. Les accions israelianes van provocar represàlies
armades palestines immediates en diferents zones, a més de l'amenaça de
bombardejar amb projectils Kasam-2 ciutats israelianes. Ariel Sharon va basar la
decisió de dur a terme operacions militars contra els camps de refugiats, per
primera vegada dins de carrerons, per destruir les zones que han servit, segons
ell, de "refugi als terroristes". En aquestes accions van ser intervingudes
armes, mines, explosius i un taller on es preparaven llançaprojectils. El
president palestí, Iàssir Arafat, va demanar a la comunitat internacional que
actuï ràpidament per impedir el que va qualificar de "massacres" israelianes,
"abans que el caos s'apoderi de tot el Pròxim Orient". Mentre que França va
qualificar les operacions israelianes d'"actes de guerra", el secretari general
de les Nacions Unides, Kofi Annan, va apel·lar a "una retirada immediata de les
tropes dels camps de refugiats". El ministre de Defensa israelià, Benjamin ben
Eliezer, va rebutjar les crítiques expressades en el si mateix de l'Exèrcit. 

El Centre per a la Investigació del Genoma d'Edimburg (Escòcia) i el Guy 's
Hospital de Londres són les dues primeres entitats que han aconseguit de les
autoritats britàniques una llicència que els permeti la utilització dels
embrions humans, després que dimecres passat la Cambra dels Lords en va aprovar
la clonació amb finalitats terapèutiques. Els experts pretenen produir cèl·lules
mare a partir d'embrions excedents de tractaments de fecundació in vitro. 

El Síndic de Greuges recorda a la Generalitat en el seu informe anual que té el
deure de vetllar per la dignitat dels habitatges, i insisteix que un control
administratiu més rigorós podria garantir la qualitat dels habitatges protegits.
La Sindicatura de Comptes ha rebut durant l'any 2001 un total de 235 queixes
sobre temes d'habitatge i ordenació del territori. Segons el Síndic, hi ha hagut
diverses queixes de ciutadans que assenyalen que alguns dels habitatges
protegits no compleixen les normes d'habitabilitat. El Síndic entén que 'és
evident que si el tècnic competent subscriu de forma fraudulenta el certificat
final d'obres se 'n deriven les corresponents responsabilitats, però els
perjudicis els pateixen els compradors, que, refiats de la intervenció
administrativa, han adquirit un habitatge que no és apte per a residència
humana'. En aquest sentit, el Síndic recorda que va recomanar al departament de
Política Territorial i Obres Públiques que modifiqués el decret regulador de la
cèdula d'habitabilitat per tal d'incorporar com a requisit, la prèvia obtenció
de la llicència de la primera ocupació que, a través dels serveis tècnics
municipals, permet comparar l'obra realitzada amb el projecte presentat. En el
seu informe, el Síndic assenyala que el departament no va acceptar la
recomanació per entendre que la llicència de primera ocupació i la
d'habitabilitat tenen un valor administratiu diferent. Davant d'això, el Síndic
recorda el preàmbul de la llei de l'habitatge quan diu que 'totes les persones
tenen constitucionalment reconegut el dret a un habitatge digne' i que són les
administracions públiques les que tenen el deure de vetllar per la qualitat dels
habitatges i per les condicions en les quals s'hi accedeix. El Síndic també
assumeix la problemàtica del reallotjament dels veïns del barri de Can Tunis de
Barcelona, que ha de desaparèixer per l'ampliació del port. A suggeriment del
Síndic, l'Ajuntament ja va acceptar que es tingués en compte en el procés de
reallotjament aquells veïns que tot i no tenir cap títol documental, porten anys
vivint al barri de manera permanent i única, però el Síndic també ha proposat a
l'Ajuntament que posi pisos de protecció oficial a disposició de l'equip que
gestiona els reallotjaments. Pel que fa a la problemàtica del perill del pas de
camions de les pedreres per la carretera BV-2041 al seu pas pel nucli urbà del
municipi de Begues (Baix Llobregat), el Síndic considera que si la Generalitat
és la titular de les carreteres no estatals, i les Diputacions han de gestionar
la conservació i el manteniment de la seva xarxa actual mentre no es produeixin
traspassos, correspondria al departament de Política Territorial i Obres
Públiques buscar el finançament adient pel nou traçat. Tot i que el departament
no va coincidir amb les consideracions del Síndic sí que ha buscat una solució
amb un conveni amb l'Ajuntament de Begues i l'empresa que explota les pedreres
per poder construir la variant. 

Un total de 116 poemes, inspirats principalment en passatges bíblics, escrits i
decorats pels malalts de l'Hospital de Santa Caterina s'exposen a l'Arxiu
Històric de Girona. Sota el títol 'Dècimes de l'Hospital Santa Caterina', la
mostra presenta una selecció de poemes murals que durant el segle XIX havien
estat penjats a les parets de l'Hospital per despertar la caritat i la compassió
dels lectors. L'exposició es podrà visitar fins el mes de maig. L'historiador
Pep Vila ha batejat aquestes composicions com a 'antecedent de la cultura de
masses i de pòsters d'època', ja que presenten ornamentacions i sanefes de
colors vius, pintats i cal·ligrafiats a mà. Els poemes van ser concebuts per
adornar les estances dels hospitals i servir d'estímul moral als interns i
malalts de l'Hospital de beneficència de Girona. El missatge d'aquests poemes,
dirigits a gent que sabia llegir, incideixen en temes com la brevetat de la
vida, la malaltia, la mort o la germanor entre els interns. Els poemes també fan
exhortacions als visitants i apel·len a la caritat popular. La majoria de les
composicions poètiques estan escrites en català, tot i que també se 'n conserven
algunes en castellà. La mostra també reprodueix l'arramblador del segle XVII de
l'Hospital Santa Caterina i la situació exacta de les Dècimes a la paret de
l'hospital. La dècima, una composició poètica de deu versos heptasíl·labs, va
ser difosa pel poeta malagueny Vicente Espinel al segle XVI. Penjar composicions
poètiques, que convidaven a la caritat i a la compassió, era pràctica habitual a
les antigues cases de convalescència, de caritat i hospitals. Tot i així, en la
majoria de casos es destruïen o s'aprofitaven un cop es despenjaven de les
parets. Això, fa que la col·lecció que s'exposa a Girona sigui 'absolutament
singular'. L'Hospital de Santa Caterina té els seus orígens en diferents centres
benèfics medievals. L'edifici actual va ser construït en el segle XVII.
Reconvertit en Hospital Provincial en el segle XIX, ha estat el principal
equipament sanitari i assistencial de les comarques gironines fins a la segona
meitat del segle XX. 

Unes 3.000 persones es van manifestar ahir davant l'Ambaixada d'Israel a Madrid
per reclamar la llibertat del president palestí, Iàssir Arafat, i exigir la
retirada dels tancs israelians de Ramal·là. El líder d'Izquierda Unida, Gaspar
Llamazares, la portaveu socialista a l'Assemblea de Madrid, Cristina Almeida, i
diversos dirigents sindicals figuraven entre els manifestants, que van cridar
consignes contra Ariel Sharon i George Bush. 

Vicenç Villatoro es va mostrar satisfet pel seu imminent nomenament al capdavant
dels mitjans de comunicació de la Generalitat i va reivindicar la seva
trajectòria professional com a periodista en resposta a les crítiques de
l'esquerra pel fet que un diputat de CiU dirigeixi la CCRTV. Villatoro, a qui la
llei obliga ara a abandonar el seu escó al Parlament, va recordar que fa 25 anys
que és periodista i només dos que exerceix de parlamentari. El nou responsable
de la CCRTV va qualificar de "molt reduccionista" centrar el debat audiovisual
en la proximitat de les eleccions catalanes, i es va felicitar pel fet que TV-3
i Catalunya Ràdio vagin "molt bé" en el terreny periodístic. 

El que va ser president del desaparegut Grupo Mundo de publicacions periòdiques,
Sebastián Auger, va morir ahir a la matinada a Barcelona després de tenir un
vessament cerebral, segons van informar fonts pròximes a la família. Auger serà
enterrat demà al migdia. Aquest advocat, de 64 anys, va ser a les acaballes del
franquisme i durant els primers anys de la transició un singular magnat de
premsa. En menys d'una dècada va passar de ser un destacat empresari a ser un
fugat de la justícia per haver emès talons sense fons i haver-se apropiat les
quotes dels treballadors a la Seguretat Social. Agosarat i emprenedor, va crear
un imperi de la comunicació quan a Espanya aquestes iniciatives no s'estilaven.
Tot va començar el 1966 quan va comprar la revista Mundo i va fundar el grup del
mateix nom. Però la seva audàcia més gran va ser adquirir Diario Femenino, el
1974, que després transformaria en Mundo Diario, el primer rotatiu que va
comptar amb una pàgina en català. Després vindrien els rotatius Tele / Exprés,
Catalunya Exprés, el setmanari Mundo Internacional, el diari Informaciones de
Madrid, el Diario Regional de Valladolid i el diari esportiu 4-2-4. El seu grup
periodístic també comptava amb l'editorial Dopesa i amb els tallers Ingemesa,
entre altres empreses. El 1980 va arribar la debacle. El Grupo Mundo es va
declarar en fallida, després d'acumular més de 3.000 milions de pessetes de
deute i Auger va desaparèixer del país, mentre deixava penjats 500 treballadors
i arruïnava la seva pròpia família. Se 'n va anar d'Espanya el setembre del 1982
amb 40.000 pessetes a la butxaca i un bitllet d'avió a Houston (Estats Units).
Durant els tres anys següents va deambular sense dificultats econòmiques,
gràcies a la seva capacitat per engegar noves iniciatives empresarials, tant
pels Estats Units com per Mèxic i França. Auger va deixar que les aigües
judicials es calmessin per tornar a Espanya. Va tornar el març del 1986 i es va
presentar davant el jutge. No portava ni maleta, perquè pensava que se salvaria
d'anar a la presó. No va anar pas així. Un jutge de Barcelona el va enviar a la
presó Model per apropiació de les quotes obreres a la Seguretat Social. A penes
va estar pres 10 dies. Després es va asseure diverses vegades al banc dels
acusats, tot i que sempre va sortir airós dels tribunals, amb condemnes menors
que no arribaven a un any. Auger sempre va mantenir que la caiguda del Grupo
Mundo va ser deguda a la falta de suport dels bancs - especialment del Banco
Popular de Valls Taberner - a una premsa que ell considerava clarament
progressista. I efectivament, així era . Tant Mundo Diario com Tele / Exprés van
donar veu a Catalunya als sectors més combatius contra el franquisme. Sebastián
Auger, home vinculat a l'Opus Dei al començament, va ser amic personal de líders
de l'esquerra, com Santiago Carrillo, i de l'home que va ser president de la
Generalitat, Josep Tarradellas. Es definia com a liberal. Va ser audaç i es va
saber arriscar, però no va tenir èxit com a empresari. Els últims anys va
exercir d'advocat en plets civils i va participar, de tant en tant, en alguna
tertúlia radiofònica. 

El Santander Central Hispano (SCH) suprimirà aquest any a tot el món 11.000
llocs de treball (el 10% de la seva plantilla), dels quals 3.000 correspondran
al grup a Espanya. Alfredo Sáenz, conseller delegat del banc càntabre, va
explicar ahir, en una trobada amb analistes a Londres, els plans de l'entitat
per aprofundir en l'estalvi de costos, després de registrar un escàs creixement
en els resultats durant el primer trimestre per la crisi de l'Argentina. Les
retallades signifiquen un estalvi d'uns 400 milions d'euros (66.554 milions de
pessetes) a l'any. Sáenz, conseller delegat des del mes de febrer, ha accelerat
el pas per incrementar la productivitat del grup, i aconseguir que els resultats
avancin un 10% aquest any, segons les previsions del banc. El mercat borsari va
interpretar ahir de forma positiva la notícia. Les accions van tancar en els
10,28 euros, amb un avanç de l'1,8%. El desembre del 2001, el grup tenia 114.927
treballadors, dels quals 40.000 estaven en territori espanyol i 74.000 en altres
països. La major part de les noves retallades es concentraran a Sud-amèrica, i
es faran a través de prejubilacions. Arran del programa de reestructuració del
banc derivat de la fusió, l'SCH ha reduït un total de 15.329 llocs de treball
els últims 12 mesos, dels quals 2.277 corresponen al primer trimestre d'aquest
any, segons figura en els resultats presentats dilluns passat per aquest grup. A
Espanya, la retallada de plantilla ha estat en l'últim any de 3.000 empleats (la
mateixa quantitat que s'ha previst per a aquest exercici), mentre que s'han
reduït 11.962 llocs de treball més a Sud-amèrica, dels quals prop de 8.000
corresponen al brasiler Banespa. Sáenz va explicar dilluns passat que l'SCH ha
reduït els costos en un 7% el primer trimestre de l'any, i per això aquesta
partida del balanç s'ha reduït a 2,240 milions d'euros (372.704 milions de
pessetes), com a conseqüència del tancament de 367 sucursals a Espanya i del
descens de costos a Sud-amèrica. Entre les fórmules per insistir en l'estalvi de
costos figura la unificació de les plataformes informàtiques, de manera que
s'aplicarà la que utilitza actualment Banesto a la resta de la xarxa de l'SCH.
Aquesta entitat preveu finalitzar l'any 2004 aquest procés, amb què s'espera un
estalvi de costos d'entre 400 i 500 milions d'euros a l'any (entre 66.554 i
83.193 milions de pessetes). La integració informàtica suposarà també la
retallada de 3.000 llocs de treball més, dels quals dos terços seran d'empreses
de treball temporal. CCOO i la UGT es van oposar ahir a la política d'ocupació
del banc i van insistir que les retallades es facin a través de prejubilacions.

Aventis incrementa els beneficis el 33,7%. El grup farmacèutic francoalemany va
guanyar en el període del gener al març 424 milions d'euros (70.547 milions de
pessetes). 

La comissió parlamentària sobre la Unió Europea i Actuacions Exteriors ,
Cooperació i Solidaritat ha aprovat, amb els vots a favor d'ICV, PSC-CpC i CiU,
i l'abstenció del PPC, una proposició de llei del grup parlamentari d'ERC que
insta a la Generalitat a 'convocar la Comissió General de les Comunitats
Autònomes del Senat' per debatre al costat de membres de l'Executiu central i de
les Corts les prioritats que han de defensar els representants espanyols davant
la Convenció europea. La iniciativa dels republicans recorda que les decisions
que impulsi la citada Convenció són "d'enorme transcendència per a Catalunya",
pel qual invita l'Executiu català a "explotar aquests recursos, encara que
indirectes, que estiguin al seu abast" per "vetllar perquè les actuacions de les
institucions espanyoles siguin respectuoses amb el caràcter plurinacional de
l'Estat i lleials als continguts dels Estatuts d'Autonomia". Segons el text
aprovat, "és necessari esgotar, des de Catalunya, totes les iniciatives de
seguiment i control d'aquest procés", ja que els acords de la Convenció
"afectaran, de manera important, l'exercici de l'autogovern i la seva pròpia
identitat". ERC recorda que "l'ampli conjunt de qüestions" que analitzarà la
Convenció, encarregada de preparar la Conferència Intergovernamental que
definirà el futur de la UE, es refereixen a aspectes com "un millor repartiment
i definició de les competències de la UE, la simplificació dels seus instruments
actuals, la incorporació de mecanismes que incrementin la democràcia,
transparència i eficàcia de la UE, o la redacció d'un futur text constitucional
comú". El grup parlamentari del Partit Popular de Catalunya s'ha abstingut no
perquè no estiguin d'acord amb el contingut de la proposició sinó amb la forma
ja que la redacció 'és poc curosa en l'aspecte procedimental'. En la mateixa
línia s'ha manifestat el grup socialista, tot i estar d'acord amb la proposició.

Un jutjat de Barcelona ha condemnat l'entitat bancària Caixa de Catalunya a
indemnitzar amb 6.010 euros un empleat que, en negar-se a acceptar la
prejubilació, va ser degradat de la seva posició com a director bancari d'Artesa
de Segre i va ser 'vexat' amb un continu canvi de lloc de treball per oficines
bancàries de Catalunya amb categoria inferior. Segons la sentència, facilitada
pel Col·lectiu Ronda, la mobilitat funcional ha de ser duta a terme 'sense
menystenir la dignitat del treballador i de la seva promoció i formació
professional' d'acord amb l'Estatut dels Treballadors, la qual cosa no ha estat
respectada per l'entitat demandada, que va canviar les funcions del director
bancari d'Artesa de Segre sense que consti cap causa objectiva. Roger Lluís
Sarrate, que treballa per la Caixa d'Estalvis de Catalunya des de l'any 1970,
havia arribat a assolir la categoria professional de director de l'oficina
d'aquesta entitat a Artesa de Segre a Lleida. Segons els advocats del Col·lectiu
Ronda, a principis de l'any 2001 l'empresa va cessar en el càrrec a 40 directors
als quals se 'ls va oferir la jubilació o prejubilació, dels quals 14 ho van
acceptar i la resta es van veure rellevats dels seus càrrecs de directors. En el
cas de Roger Lluís Sarrate, va començar un itinerari de sucursal en sucursal
fins que va tornar al mateix poble on havia estat director i era conegut per
aquestes funcions com a simple empleat 'amb la contradicció de cobrar un sou que
correspon a la seva categoria professional de Cap'. Així, el 17 de setembre de
2001 l'empresa li va comunicar que hi havia una vacant a Almacelles, a 20
quilòmetres de Lleida, plaça que va rebutjar perquè no pot conduir per problemes
mèdics. Llavors li van atorgar una substitució d'oficial a una oficina de la
ciutat de Lleida, a la mateixa zona que hi ha una altra sucursal on ell havia
estat director durant diversos anys. Es dóna el cas que el demandant és una
persona coneguda a Lleida, i quan els clients entraven a la sucursal on va ser
destinat es pensaven que era el director, de manera que havia de donar
contínuament explicacions de per què ara era un simple empleat. La sentència del
jutjat del social número 4 de Barcelona estima que Caixa de Catalunya té la raó
quant a la seva decisió de revocar del càrrec un empleat i destinar-lo a tasques
diferents, 'però en el cas del demandant, la revocació va coincidir amb una
oferta de prejubilació que no va acceptar'. En aquest sentit, el jutge considera
que s'ha produït una vulneració del dret fonamental a la pròpia imatge i a la
dignitat personal i professional, i l'entitat bancària ha d'indemnitzar els
danys morals causats encara que sigui a títol simbòlic, així com resituar el
treballador en un lloc adequat a la seva categoria professional. Aquesta
sentència és molt valorada pels advocats del Col·lectiu Ronda perquè 'fixa
criteri en una actuació empresarial que s'està donant massa sovint especialment
en el sector bancari'. 

Un festival fa de Barcelona la capital de l'humor. El CCCB, la FNAC Triangle i
el Palau de la Virreina, escenaris de les jornades. S'ha utilitzat el riure com
a teràpia. Diuen, també, que el sentit de l'humor diferencia l'home dels
animals. Però, fins ara, no hi havia cap festival que l'analitzés i el fomentés.
Dies d'humor de Barcelona (DdHdB) és una mostra que neix amb vocació de
continuïtat i, sobretot, amb la voluntat que la gent s'ho passi bé. A partir
d'avui fins al 14 de juny, guionistes, dibuixants, actors, coreògrafs,
periodistes i fins i tot un jutge oferiran ponències, muntatges i conferències
"per potenciar Barcelona com a centre de creació de l'humor", segons va explicar
el director de l'esdeveniment, Sergio Dantí. El Centre de Cultura Contemporània
de Barcelona (CCCB) serà l'encarregat d'acollir avui els dos primers actes:
Encuentro internacional de guionistas de humor (a les dotze del migdia) i El
humor es dinero -fpa- Humor para empresas -fpt-, un espectacle protagonitzat per
l'actor brasiler Raúl de Orofino, en què analitza les dificultats que es tenen
quan s'han d'afrontar canvis en la vida professional i personal. I també a
partir d'avui es posa en marxa Humor a domicilio, un servei telefònic en què
l'interlocutor, Orofino, ofereix un muntatge totalment a la carta. Demà, a
partir de les dotze del migdia i també al CCCB, el dibuixant Fernando Krahn,
l'actor Lionel Valdés, el coreògraf Toni Mira, la guionista Teresa Forero, el
dramaturg Guillermo Ben Hassan i l'escriptor Lázaro Covadlo analitzaran a
Téctricamente cómico els efectes que el sentit de l'humor té en les seves
respectives professions. Del dia 5 al 12, Cercaveus proposa una trobada entre
actors i autors a la FNAC El Triangle (a les set de la tarda). Entre els
primers, destaquen Natalia Ortega, Margarida Grimalt, Rubén Arroyo i Carme
Porte, i entre els segons, Anna Fité, Sebastián Dantí, Sara Sendes i Eloi
Moreno, dels quals es llegiran petits retalls d'alguns dels seus textos.
Dimecres, la poeta brasilera Elisa Lucinda parlarà de la importància de l'humor
en la seva obra, a El humor en la poesía (Palau de la Virreina, 19.30 hores). I
dijous, el jutge i periodista Carles Fanlo oferirà una conferència sota el títol
Humor , pascua y justicia , ¿ un triángulo imposible ? (CCCB), en què explicarà
que es conserven diversos escrits dels segles XV i XVI en què es critica el
costum dels sacerdots, els dies de pasqua, de fer riure els feligresos "mostrant
els seus genitals, imitant crits d'animals o narrant històries escabroses per
provocar l'alegria que ha de transmetre la resurrecció", segons les seves
paraules. Divendres, al Palau de la Virreina, l'actor, autor i director argentí
Guillermo Ben Hassan demostrarà que l'humor es pot convertir en una poderosa
arma de guerra a Tragedias para reír : el sainete americano y el grotesco,
mentre que Maria Teresa Forero, autora d'un total de 12 telenovel·les, explicarà
a Humor por centímetros : risas en TV els càlculs racionals que s'amaguen
darrere de les alegres sit-coms americanes. Aquest mateix dia, Teóricamente
cómico reunirà professionals que utilitzen l'humor, com els actors Pedro Reyes,
Arnau Vilardebó, el dibuixant Sabala i el director Eduardo González, entre
altres. 

Transportes Hermanos Clemente SA. Suspensió de pagaments acceptada al Jutjat
número 1 de Sant Feliu de Llobregat (Baix Llobregat). Han estat nomenats
interventors José Navarro González i Ramón Farrés Costafreda. La firma es dedica
al transport de mercaderies per carretera i a la preparació de terrenys per a la
realització d'obres civils. El principal creditor és Hisenda, per un valor de
915.447,83 euros (152.317.702 pessetes). A continuació ve l'Institut Català de
Finances (ICF), a qui li deuen 559.260,97 euros (93.053.196 pessetes). En
l'últim exercici amb dades disponibles, el de l'any 2000, la companyia va
comptabilitzar uns beneficis de 67.066,94 euros (11.159.000 pessetes). En aquell
any, els deutes a curt termini de la companyia sumaven 1,34 milions d'euros
(223.780.983 pessetes). La xifra de negoci es va elevar aquest mateix exercici a
722.813,21 euros (120.265.998 pessetes). 

Mil persones es manifesten a França amb símbols de Batasuna. Els participants
van corejar crits a favor dels presos etarres. Els símbols i emblemes de
Batasuna van desfilar ahir per Sant Joan Lohitzune (País Basc francès), on només
unes 1.000 persones van respondre a la crida feta per expressar suport a la
formació suspesa per Baltasar Garzón. L'eurodiputat Koldo Gorostiaga i el membre
de la mesa nacional Xabier Larralde (resident a França) van presidir la
manifestació, la primera que convoca Batasuna amb les seves sigles després de la
suspensió de les seves activitats a Espanya. No obstant, en la protesta no hi va
ser present cap dels habituals portaveus de la formació radical al País Basc
espanyol. Una pancarta amb el lema No a la dissolució de Batasuna obria pas als
manifestants, la gran majoria de l'organització del partit a França i
d'Abertzaleen Batasuna (AB), formació que actua al País Basc francès i que es va
desvincular d'Euskal Herritarrok quan es va transformar en Batasuna. "Hem vingut
a denunciar la il·legalització. Tenim desavinences amb Batasuna, però
il·legalitzar un partit no és el que necessita Euskal Herria ", va afirmar
Richard Irazusta, portaveu d'AB. La comitiva va desfilar durant 40 minuts
corejant lemes a favor de Batasuna, de la independència i dels presos etarres.
Es van sentir també crits contra Garzón i Aznar. Només al final de la marxa, un
dels assistents va proferir un visca a ETA que va ser secundat pels
manifestants. Bèlgica i Nicaragua esperen la rogatòria. Bèlgica i Nicaragua van
anunciar ahir que estan a l'espera de la comissió rogatòria del jutge Baltasar
Garzón sobre el tancament de les seus de Batasuna en aquests països. Didier
Seeuws, portaveu belga d'Afers Estrangers, va dir que traslladarà la
documentació, quan la rebi, al Ministeri de Justícia belga, que estudiarà el
cas. El canceller de Nicaragua, Norman Caldera, va assegurar que donarà a
conèixer la petició d'Espanya "quan vingui, si és que ve". José Ignacio
Ormaetxe, director de la Policia Criminal de l'Ertzaintza, ha declarat al diari
francès Le Monde que de la suspensió d'activitats de Batasuna decretada pel
jutge Baltasar Garzón "no en pot sortir res de bo". Segons l'alt comandament de
la policia autonòmica basca, les mesures adoptades contra la coalició proetarra
són "ineficaces i inútils" i, segons el seu parer, suposen "una victòria d'ETA".
ETA va assessorar les FARC en una matança. ETA va assessorar la guerrilla
colombiana en la fabricació dels morters que va utilitzar durant els atemptats
del 7 d'agost amb motiu de la presa de possessió del president Álvaro Uribe, que
van deixar un saldo de 21 morts, segons la policia de Colòmbia. La tecnologia
correspon més a la que usa ETA que a la de l'IRA, com es va creure inicialment.
Però, en aquesta ocasió, la novetat existeix, i consisteix precisament en el fet
que, per primera vegada en els últims 25 anys de democràcia constitucional, ens
trobem davant d'una iniciativa insòlita, que suposa una autèntica solució de
continuïtat respecte al que la lluita antiterrorista havia estat en el passat. I
és que intentar avançar en la solució del problema del terrorisme etarra
mitjançant la supressió legal de la formació que ha estat considerada el seu
braç polític representa, efectivament, una ruptura radical amb tots els esquemes
pels quals s'ha regit fins ara qualsevol estratègia en aquesta matèria. No és
sorprenent, doncs, en aquest sentit, que aquesta iniciativa, per dir-ho així,
revolucionària hagi desencadenat un intens debat polític i social. Ni tampoc
sorprèn que aquest debat, com tots els que estan provocats per esdeveniments
insòlits de certa envergadura, estigui trigant un cert temps a trobar
l'enfocament més adequat i a abordar el que realment importa de l'assumpte. El
debat sobre la constitucionalitat. Així, fins ara, el debat que s'ha obert al
voltant de la manera de procedir a la il·legalització de Batasuna s'ha centrat
en aquells aspectes que tenen a veure amb la seva legitimitat democràtica, la
seva legalitat constitucional i la seva consistència jurídica. Era, en certa
manera, inevitable que fos així. D'una banda, la mateixa novetat de la
iniciativa recomanava una reflexió política i social prèvia sobre l'ajust als
procediments democràtics generals i sobre el seu acomodament en els requeriments
particulars de la nostra Constitució. D'una altra, els partits que han promogut
la mesura, el PP i el PSOE, al mirar de justificar la seva actuació, s'han
estimat més fer-ho en termes de dignitat i ètica democràtiques, i no
d'oportunitat política. Amb això han forçat, conscientment o inconscientment,
els altres a pronunciar-se, gairebé en exclusiva, sobre aquestes mateixes
qüestions de principis. Però, una vegada s'hagi esgotat aquest debat, en certa
manera inevitable, sobre la democraticitat i la constitucionalitat de la nova
mesura, i un cop s'hagi traslladat, com no podia ser menys, a l'únic fòrum en
què es podrà i finalment s'haurà de substanciar, el judicial, els partits no
podran eludir per més temps la pregunta que realment importa des de la
perspectiva política i que no és cap més que la que versa sobre l'operativitat:
¿servirà de veritat la iniciativa per accelerar la derrota del terrorisme? Si es
tenen en compte les tímides i evasives respostes que de moment s'han sentit, es
diria que la pregunta produeix entre els partits més incomoditat i desconcert
que seguretat i contundència. Fins i tot els promotors de la mesura han passat
de les primeres declaracions entusiàstiques a respondre amb extremada prudència.
"Només es tracta d'un pas més" o "encara queden moltes coses per fer" han estat
algunes de les respostes més significatives. Com si, una vegada fet el pas
irreversible, ara s'adonessin que amb la iniciativa de la il·legalització de
Batasuna no només s'ha obert un nou curs polític, sinó que s'ha inaugurat a més
a més, i sobretot, una nova època en l'estratègia de la lluita contra el
terrorisme d'ETA. En realitat, ha estat així, i no és estrany, per tant, que
s'extremin les cauteles davant el que encara és desconegut. L'estratègia que,
més ben conduïda o més mal conduïda, se 'ns havia fet familiar en el passat era
la de l'Acord d'Ajuria Enea, que partia del convenciment que era possible i
desitjable superar el terrorisme mitjançant la progressiva integració de
Batasuna en el joc democràtic i institucional. Posava l'esperança en la
potencial racionalitat de Batasuna per comprendre ella mateixa, i fer comprendre
a ETA, que la violència resulta inútil per assolir objectius polítics i que la
democràcia ofereix, en canvi, possibilitats d'acollir en el seu si totes les
sensibilitats que integren la pluralitat d'una societat moderna. Amb la decisió
de procedir a la il·legalització de Batasuna, aquest convenciment anterior es
declara inoperant. Es podria discutir molt sobre els errors que els uns i els
altres partits democràtics han comès en la gestió de l'estratègia dissenyada a
Ajuria Enea. Però el fet rellevant és que Batasuna no ha pogut, no ha sabut o no
ha volgut desenvolupar el paper que aquella estratègia li assignava. Batasuna no
ha actuat mai com a factor racionalitzador d'ETA, sinó que, contràriament, ha
consagrat tota la seva existència a enfortir i, fins i tot, a endurir els
postulats i les actituds de l'organització terrorista. En els moments més
esperançadors de les negociacions que hi ha hagut a la recerca d'una sortida
democràtica, com, per exemple, en les converses d'Alger o, fins i tot, en el
procés de l'última treva d'ETA, Batasuna ha dimitit de les seves
responsabilitats polítiques i s'ha remès sempre a ETA com a subjecte únic de
tota interlocució amb l'Estat. Batasuna s'ha negat a assumir la seva pròpia
existència com a força política representativa de l'anomenada esquerra
abertzale, s'ha negat a si mateixa com a organització mínimament autònoma i ha
dipositat tota la seva confiança en l'organització armada. En aquest sentit, la
nova estratègia que ara s'inicia sense Batasuna no hauria de diferir gaire, en
la pràctica, respecte a la que s'ha seguit fins ara. Batasuna no ha ajudat mai,
per dir-ho així, a treure les castanyes del foc ni al sistema democràtic ni a la
mateixa ETA. A efectes de solucionar el problema del terrorisme, Batasuna s'ha
demostrat absolutament inútil i totalment prescindible, i en diversos casos,
positivament perjudicial. Amb Batasuna o sense, el problema s'haurà de resoldre
en els mateixos termes. ETA sempre ha cregut que la seva guerra era directament
i immediatament contra l'Estat. No ha admès en cap moment intermediaris ni en la
confrontació ni en la negociació. Amb la mesura de posar Batasuna fora de la
llei, l'Estat sembla que ha decidit acceptar el repte d'ETA en els mateixos
termes en què aquesta el planteja: de tu a tu. Llavors, la nova estratègia té de
realment nou el fet que aclareix, una vegada per totes, els termes del
conflicte, i ho fa precisament desposseint-la de tot aquell fullatge polític amb
què Batasuna ha mirat sempre de revestir-la. Per més que Batasuna i ETA mateix
protestin contra la il·legalització, i per més que mirin de fer-la servir per
victimitzar i mobilitzar la seva clientela, no hi ha cap dubte del fet que, en
el fons, la nova estratègia de l'Estat coincideix amb la que totes dues
organitzacions han volgut i han buscat. En aquest sentit, l'operativitat
d'aquesta nova estratègia respecte a la derrota final del terrorisme no serà ni
superior ni inferior a la de l'antiga, entre altres coses perquè l'anterior no
s'ha pogut aplicar mai per falta de voluntat d'ETA i de Batasuna. Una altra cosa
és, i no de poca importància, quins seran els efectes, per dir-ho així,
col·laterals que la nova estratègia produirà sobre la relació entre els partits
democràtics i, més en concret, entre els d'àmbit estatal i el nacionalisme basc.
De moment, estem assistint a una escalada de la tensió entre les formacions. I
és que, si l'antiga estratègia de l'Acord d'Ajuria Enea va néixer del consens i
de la concertació, aquesta d'ara ha vist la llum sota el signe de la
confrontació entre les majories i les minories. Encara més. L'estratègia
d'Ajuria Enea es va arribar a fer compartida per tots els partits perquè va
sorgir d'un diagnòstic que també havia estat elaborat en comú. Ara, en canvi, la
confrontació democràtica que s'ha produït o intensificat pel que fa a la nova
estratègia obeeix a una altra que és més de fons i que resideix precisament en
el fet que el fenomen terrorista etarra ja no rep el mateix diagnòstic per part
de tots els partits. Sobre el diagnòstic, i no sobre l'estratègia, s'haurà de
treballar si es vol aconseguir una actitud compartida contra el terrorisme. Ara
com ara, el nacionalisme basc no es podrà sumar a una estratègia comuna que
parteix d'un diagnòstic que despolititza radicalment el fenomen del terrorisme
etarra. En aquest punt és on hi ha l'arrel de les diferències. 

La reforma de l'estatut del ministeri fiscal que està elaborant el Ministeri de
Justícia no té previst atendre les demandes dels sectors de la judicatura i la
política que reclamen que el fiscal general de l'Estat sigui escollit pel
Congrés. El titular del Ministeri, José María Michavila, va informar recentment
dels seus projectes als portaveus parlamentaris de Justícia. José María
Michavila els va explicar que ha decidit plantejar la reforma de l'estatut abans
que s'acabi aquest any. Segons fonts de Justícia, l'elecció del fiscal general
per la via parlamentària implicaria una reforma de la Constitució, que estableix
"molt clarament" el procediment de designació. Les mateixes fonts van afegir que
el model actual "està funcionant més que raonablement" i que aquesta
impossibilitat ja es va constatar en la negociació amb el PSOE sobre el Pacte de
Justícia. Michavila també es va mostrar escèptic sobre la possibilitat que,
després de la reforma, els fiscals tinguin la capacitat d'instruir sumaris,
funció que ara està en mans dels jutges. 

El Govern frenarà la promesa reducció de tarifes telefòniques. L'Executiu
estudia una complexa fórmula per ajudar un sector molt castigat per la crisi.
Piqué recomana les fusions entre empreses per millorar la rendibilitat i la
competència. Primer va ser la llum, ara els telèfons. El Govern central també
està decidit a aparcar, o almenys limitar, la promesa reducció de les tarifes
telefòniques. L'objectiu és ajudar a salvar els comptes de resultats de les
companyies, tant els de Telefónica, que està endeutada amb les llicències i
infraestructures de mòbils UMTS, com els de la competència, sempre arrossegada
per les agressives tarifes de l'operadora dominant. Per complir aquest pla,
l'Executiu estudia una sofisticada i complexa fórmula. El Govern és qui fixa el
marc tarifari de Telefónica, a través d'un mecanisme de tarifes màximes (price
cap) que imposa a l'operadora una rebaixa global del conjunt de la seva oferta
(definit com a IPC menys x), i és la companyia qui decideix quina tarifa apuja i
quina abaixa per aconseguir l'objectiu final. El que pretén ara el Govern és
treure fora d'aquest esquema la quota d'abonament (que tornarà a pujar), de
manera que Telefónica ja no estarà forçada a fer rebaixes en la resta de les
tarifes (locals, metropolitanes, interprovincials i internacionals). Fa tres
anys, el Ministeri d'Economia va permetre a Telefónica augmentar la quota
d'abonament fins als 12,6 euros (2.096 pessetes) per al 2003, a canvi de
rebaixar un 15% els preus de la telefonia fixa. Per a aquest any, la previsió
era que les tarifes baixessin un 6% i un 2% l'any que ve, si bé l'eliminació de
la quota d'abonament del price cap posa en perill aquestes rebaixes i frenarà la
reducció per als consumidors. La mesura és "imprescindible", segons fonts
solvents pròximes a l'Executiu, per salvar els resultats de les empreses. Tot i
que la disposició tindrà repercussió en els consumidors, el Govern dóna més
importància al risc que la situació actual acabi per fer desaparèixer els
competidors de Telefónica, amb més efectes negatius per a l'economia i per a les
arques de l'Estat. El ministre de Ciència i Tecnologia, Josep Piqué, ja s'ha
manifestat a favor de les fusions de les companyies deficitàries, i es preveuen
mesures fiscals i comercials que beneficiaran les operadores més petites. Al
juny, les companyies van advertir al Govern que amb l'actual regulació perillen
la competència, la supervivència de les empreses i milers de llocs de treball.
Tot i els 13.000 milions d'euros d'inversió desemborsada (2,1 bilions de
pessetes), cap dels actuals competidors de Telefónica en el sector de la
telefonia fixa (Retevisión, Uni2, Jazztel, Aunacable i Ono) ha aconseguit
obtenir beneficis. Encara que el Govern únicament fixa el sistema de tarifes
màximes per a Telefónica de España, que controla el 87% del mercat, la resta de
les empreses es veuen obligades a seguir els preus de l'operadora dominant. En
les setmanes vinents, el Ministeri de Ciència i Tecnologia portarà a la comissió
delegada d'Assumptes Econòmics el paquet de revisió del sistema tarifari. Al
juny, Ciència i Tecnologia va recuperar el control sobre la Comissió del Mercat
de les Telecomunicacions, però el Ministeri d'Economia es va reservar l'última
paraula sobre preus. 

L'Ajuntament de Granollers ha engegat una sèrie d'actuacions per reordenar el
barri del Congost. De moment, ha posat en marxa les obres del vial del marge
dret del riu, que costaran 4,38 milions d'euros. Un cop acabades aquestes obres,
que es preveu que serà al febrer, l'Ajuntament preveu executar la remodelació
del Camí Vell de Canovelles. Les obres són possibles gràcies a l'esforç econòmic
de l'Ajuntament de Granollers i la col·laboració en el finançament de la Junta
de Compensació del Pla especial Camp-Benckiser; els fons europeus de
desenvolupament regional FEDER; la Diputació de Barcelona; la Generalitat de
Catalunya; el Consell Comarcal del Vallès Oriental i l'Ajuntament de Canovelles.
Les obres del vial van començar el passat mes d'agost i van des del carrer del
Congost de Canovelles i el carrer d'Arenys de Granollers. A més de la
construcció del vial també s'està ampliant la vorera del pont de la carretera de
Caldes, de manera que, quan estiguin enllestides les obres, l'espai de pas per
als vianants serà de 6,70 m per banda. Amb la urbanització del marge dret del
riu, entre el carrer Arenys de Granollers i el Congost de Canovelles, es guanya
un nou eix longitudinal de més d'un quilòmetre que facilitarà les comunicacions
entre els barris de ponent, el centre i el sud de la ciutat, tal i com explica
el regidor d'Urbanisme de la ciutat, Josep Majoral. L'actuació, que inclou la
construcció de tres rotondes, té dues parts diferenciades. Una és entre el
carrer d'Arenys i l'avinguda de l'Estació Nord on es construeix una calçada de
13 metres d'amplada, amb quatre carrils de circulació, amb voreres i zones
ajardinades de banda a banda. La segona actuació és que en un tram que va des de
l'avinguda fins al carrer Congost de Canovelles hi haurà una calçada de nou
metres d'amplada, amb dos carrils de circulació i un carril per aparcaments. Per
facilitar la comunicació a peu, la vorera del costat oest tindrà 3 '5 metres,
mentre que la del costat riu medirà 2 '5. La urbanització del marge dret del riu
s'ha completat amb la remodelació de part dels carrers Mataró i d'Arenys, en els
quals s'ha fet un nou clavegueram, pavimentació, voreres i enllumenat. Per
acabar la reorganització del barri del Congost, a partir del primer trimestre
del 2003 s'iniciaran les obres de remodelació del Camí Vell de Canovelles que,
amb voreres més amples, permetrà guanyar espai per als vianants. Aquesta
actuació possibilita la reordenació del barri. El regidor de Sostenibilitat i
mobilitat, Albert Camp, destaca que la vegetació tindrà un paper protagonista en
aquestes actuacions. Es plantaran més de 400 arbres per aportar un valor estètic
i ornamental al conjunt. En tots els casos es tracta d'espècies ben adaptades al
medi urbà. En l'espai més proper al riu Congost es plantaran freixes i salzes,
arbres propis de la ribera. Tota la vegetació es regarà mitjançant un sistema de
degoteig per estalviar aigua. 

La tèrmica de Cercs i l'activitat d'extracció de mineral a Carbons de Pedraforca
podrien continuar fins l'any 2007. La Comissió parlamentària d'Indústria ,
Comerç i Turisme ha aprovat avui per unanimitat una Proposició no de Llei que
insta el Govern a fer les gestions que siguin necessàries davant el govern de
l'Estat i davant l'empresa propietària, actualment Viesgo, per a allargar el
funcionament de les mines i de la tèrmica fins l'any 2007. Això suposa allargar
dos anys més del previst l'activitat minera i permetrà que la comarca del
Berguedà continuï rebent ajuts del Fons Miner. Aquesta proposició no de llei fa
un pas més enllà de la que es va aprovar fa uns mesos, que reclamava als nous
propietaris de la tèrmica de Cercs, el grup elèctric Viesgo, filial de la
companyia italiana Enel, que assumís el compromís adquirit per Fecsa de mantenir
en funcionament les instal·lacions amb carbó procedent de les mines berguedanes
fins a finals de l'any 2005. El principal avantatge d'aquest acord parlamentari
és que el Berguedà podrà continuar tenint accés als ajuts europeus destinats al
sector de la mineria que la Unió Europea ha prorrogat fins l'any 2010. Al mateix
temps, per al grup parlamentari de CiU, aquesta és una oportunitat per al
Berguedà de continuar treballant en la consolidació del procés de diversificació
de les activitats econòmiques a la comarca. La Proposició no de Llei ha estat
presentada pel diputat de CiU Jaume Farguell i ha rebut el suport de la resta de
grups de la Cambra catalana. Concretament, s'insta al Govern a realitzar totes
les gestions necessàries davant l'Estat espanyol, així com davant l'empresa
propietària de la central tèrmica de Cercs, a fi de fer possible el compromís
per perllongar el seu funcionament. La mesura aprovada avui es presenta
aprofitant la decisió de la Unió Europea de prorrogar fins l'any 2010 els ajuts
europeus al sector de la mineria del carbó. Això ofereix a aquest sector, a la
comarca del Berguedà, una positiva perspectiva de pròrroga del període a què fa
referència l'acord, segons ha explicat Farguell. 

El president de la Sociedad Española de Participaciones Industriales, Ignacio
Ruiz-Jarabo, ha de comparèixer avui davant la Comissió d'Economia i Hisenda del
Congrés dels Diputats per a donar explicacions de l'actuació de l'empresa
Infoinvest, que és propietat de la Societat, al barri de la Botjosa de Sallent.
En la compareixença, Ruiz-Jarabo també ha d'explicar quines mesures estan
previstes per millorar la situació social, urbanística i mediambiental d'aquest
barri situat als peus del runam salí. A més de la compareixença, en la mateixa
Comissió s'haurà de votar una proposició no de llei del Grup Parlamentari Català
que reclama inversions per millorar la situació del barri. La sol·licitud de
compareixença, formulada pel Grup Parlamentari Català al Congrés de Diputats, es
va fer d'acord amb l'Ajuntament de Sallent i l'Associació de Veïns del Barri amb
la intenció de pressionar el Govern de l'Estat en la resolució de la
problemàtica d'aquest barri miner, que des de la privatització de les mines, és
propietat d'Infoinvest, una empresa que depèn de la Societat Estatal de
Participacions Industrials, la SEPI. En aquests moments, les edificacions estan
en un estat precari i les infrastructures són deficitàries. Pel que fa a la
proposició no de llei, s'insta el Govern de l'Estat a prendre les mesures
necessàries per tal que la SEPI, en exercici de la seva responsabilitat com a
propietària de les edificacions i terrenys del barri, dugui a terme les
actuacions convenients per millorar la situació social, urbanística i
mediambiental del barri, així com establir la dotació pressupostària adequada
per efectuar les inversions necessàries per a la seva resolució. El mes de maig
passat, l'Ajuntament de Sallent va impulsar totes aquestes iniciatives
parlamentàries després que el canvi al capdavant de la SEPI comportés l'aturada
de les negociacions per a resoldre la situació d'aquest barri. L'acord que
s'estava negociant amb Pedro Farreras abans de ser substituït per Ignacio
Ruiz-Jarabo passava per reubicar els veïns en nous habitatges al barri de la
Rampinya i utilitzar els terrenys de la Botjosa com a sòl industrial. La Botjosa
és un nucli de 150 vivendes creat com a complement a l'explotació minera de
l'empresa Potasas Ibéricas. De les vivendes, en l'actualitat només 84 estan
habitades. Les mines van passar després a formar part d'Unión Explosivos Río
Tinto, Ercros i Potassas del Llobregat, de l'INI i l'any 1998, durant la
privatització del sector, van ser adquirides per l'empresa Iberpotash. Les
vivendes eren destinades a les famílies dels treballadors de la mina i per tant,
la propietat de la mina era responsable de la conservació i manteniment del
barri i dels habitatges. En el procés de privatització, la propietat de les
mines va transferir a l'empresa Infoinvest SA, de la Societat Estatal de
Participacions Industrials, els actius immobiliaris del barri. Es tracta d'un
barri amb deficiències d'urbanització dels vials, en el funcionament del
clavegueram, l'enllumenat i altres serveis i amb un baix nivell d'habitabilitat
dels habitatges, que s'han anat deteriorant per manca de manteniment. A més, la
qualitat de vida dels veïns està afectada per la proximitat amb l'activitat
minera i amb els dipòsits de residus salins, que provoquen la salinització del
subsòl i creen humitats a l'interior de les vivendes i a l'entorn del barri.
Just abans de la privatització, l'antiga propietat, Potasas del Llobregat havia
expressat la voluntat de resoldre la situació de la Botjosa completant l'obra
urbanitzadora. Tot i així, aquesta iniciativa va quedar aturada amb el procés de
privatització i transmissió dels actius immobiliaris a favor d'Infoinvest. 
