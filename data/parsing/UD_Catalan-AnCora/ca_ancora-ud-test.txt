El darrer número de l'Observatori del Mercat de Treball d'Osona inclou un
informe especial sobre la contractació a través de les empreses de treball
temporal, les ETT. Segons aquest informe, el pes d'aquestes empreses com a
mitjanceres de la contractació va ser l'any 2000 el més baix dels darrers tres
anys, amb la formalització de 1.782 contractes, un 19,4 per cent del total.
Aquesta xifra indica una tendència a la baixa en el pes de les ETT iniciat l'any
1998. L'any 1996 aquestes empreses van gestionar el 21 per cent de la
contractació. El 1997 la xifra va augmentar fins el 26,6 per cent i un any
després es va reduir al 21,6 per cent. A partir d'aquest any, la incidència ha
anat baixant, passant del 21,1 per cent l'any 1999 al 19,4 per cent de 2000. Les
altres dades de l'informe constaten que la majoria dels contractes temporals que
es fan a través d'empreses de treball temporal es fan per obra i servei i entre
joves de menys de 25 anys, que són el 47,4 per cent del total. 

Els alumnes que vulguin acabar els seus estudis musicals a Reus o a Tortosa, ja
no caldrà que es desplacin a Tarragona o a Vilaseca per cursar l'últim cicle de
Grau Mitjà de Música. Per tant, les escoles de música de Reus i Tortosa passaran
a ser conservatoris. Les escoles de Música de la Diputació de Tarragona, de Reus
i la de Tortosa impartiran el proper curs escolar 2000/01, l'últim cicle de
música, que engloba els cursos de 5è i 6è. Aquests cursos des d'aquest proper
curs també s'impartiran al Conservatori de Tortosa. Fins ara els alumnes que ho
desitjaven tan sols podien cursar fins el 4rt curs de música en aquests centres,
i per tal d'acabar els estudis s'havien de desplaçar a Vilaseca o a Tarragona.
Per aquest motiu tant l'Escola de Música de Reus com la de Tortosa passaran ara
ja sí, a tenir el reconeixement de Conservatoris i no d'Escoles de Música. Josep
Mariné, president de la Diputació de Tarragona, ha destacat per sobre de tot, la
receptivitat de la consellera d'ensenyament, Carmè Laura Gil, que des del primer
moment ha assumit aquest projecte. L'escola reusenca compta a l'actualitat amb
un total de 205 alumnes, mentre que la de Tortosa en té 240. En principi no està
previst incrementar el professorat, però sí que s'augmentaran les hores
lectives. A la vegada el diputat i president delegat de les escoles de Música de
la Diputació de Tarragona, Josep Fonts, ha destacat que, paral·lelament, també
s'estan insonoritzant les aules de l'escola reusenca. 

Els responsables de comunicació de la Campanya contra el Banc Mundial (BM) han
anunciat aquesta tarda que presentaran una querella per presumpta difamació i
incitació a la violència contra el regidor del PP a l'Ajuntament de Barcelona,
Santiago Fisas, per les manifestacions que va fer aquest dilluns en què
relacionava el moviment ocupa de Barcelona amb ETA. Les comissions legal, de
comunicació i d'acció de la Campanya contra el Banc Mundial decidiran aquest
vespre quan es presentarà aquesta querella. Des de la Campanya contra el Banc
Mundial 2001 - en la qual participen milers de persones i més de 350 entitats -
es denuncien les declaracions difamatòries sobre el moviment okupa que Santiago
Fisas va realitzar en roda de premsa el passat dilluns 28 de Maig i han
anunciat, a través d'un comunicat, que presentaran una querella contra ell i el
seu partit, el Partit Popular. El moviment considera que el representant del
Partit Popular ha protagonitzat un 'intent de criminalització de les persones i
els moviments dissidents a través de la gastada idea que qualsevol col·lectiu
que s'oposa radicalment a la política del PP està a favor d'ETA', segons diuen .
En el comunicat s'assegura que 'la vinculació entre el moviment okupa i ETA no
només és falsa, sinó que ja ha estat desmentida en repetides ocasions. Per
aquest motiu, la intenció de Santiago Fisas només pot ser la difamació i la
incitació explícita a la violència contra el moviment okupa, tal i com queda
recollit als articles - codi penal - 205, 206 i 211 (calúmnies amb publicitat),
208, 209 i 211 (injúries amb publicitat) i l'article 510 (provocar
discriminació, odi o violència contra grups o associacions per motius referents
a la ideologia ... Amb coneixement de la seva falsedat o temerari menyspreu
respecte a la veritat, difonent informacions injurioses sobre aquests grups o
associacions en relació a la seva ideologia) El moviment denuncia l'especulació,
els desallotjaments, les polítiques de criminalització i la violència policial
exercida contra el moviment okupa. En la reunió d'aquest vespre, en què hi han
de prendre part la comissió d'acció, la de comunicació i la legal, es decidirà
quan es presenta la querella. La decisió de presentar-la es va prendre a
l'assemblea de dimarts passat. 

La responsable de Política Lingüística d'ERC, Carme Forcadell, ha acusat el PP
de fomentar 'una maniobra política per a trencar la unitat de la llengua
catalana' a través de la creació de l'Acadèmia Valenciana de la Llengua al País
Valencià. Forcadell ha recordat que la unitat de la llengua catalana és un fet
reconegut per la comunitat científica internacional i, en aquest sentit, la
funció normalitzadora ja la fa l'Institut d'Estudis Catalans (IEC) que de fa
anys ha adoptat la doble denominació català-valencià i ha acceptat incorporar a
la normativa general les especificitats del País Valencià. Per aquest motiu,
Forcadell ha qualificat l'actuació 'd'agressió a la unitat de la llengua' i
demana a l'IEC que es pronunciï davant aquest fet. La responsable de política
lingüística d'ERC també ha demanat que al País Valencià es reconeguin les
titulacions de català de la resta del domini lingüístic dels Països Catalans.
Finalment, Forcadell assegura que 'els interessos polítics no poden contradir
veritats científiques' i ha demanat la derogació de la Llei de creació de
l'Acadèmia Valenciana de la Llengua. ERC també ha acusat CiU de 'connivència'
amb la política secessionista del PP. 

El jurat de la tercera edició de la Biennal d'Arquitectura de les Comarques
Centrals ha seleccionat 40 de les 92 obres presentades a aquest certamen, que
pretén reconèixer les millors propostes arquitectòniques del Bages, El Berguedà,
L'Anoia, Osona i les seves àrees d'influència. De les obres seleccionades en
sortiran les guanyadores dels cinc apartats de la convocatòria, organitzada per
les delegacions del Bages-Berguedà i d'Osona del Col·legi d'Arquitectes de
Catalunya. Els premis d'aquesta tercera edició es lliuraran el dia 6 de juny a
Igualada. Segons els organitzadors, les 92 propostes rebudes posen de manifest
la bona acollida del certamen, que en les dues anteriors edicions ha rebut entre
90 i 100 obres. Per apartats, el jurat ha seleccionat 33 edificis de nova planta
d'ús privat, 23 obres de rehabilitació d'ús públic i privat, 15 edificis de nova
planta d'ús públic, 13 propostes d'interiorisme i 8 d'espais exteriors. Per
comarques, 35 treballs són del Bages, 33 d'Osona, 13 de L'Anoia, 7 del Berguedà,
2 del Solsonès, 1 del Baix Llobregat Nord i 1 del Vallès Oriental. També s'han
seleccionat 4 projectes per al premi que convoca Foment de la Rehabilitació
Urbana de Manresa per distingir la millor intervenció arquitectònica en l'àmbit
del nucli antic de Manresa. Una part de les obres seleccionades pel jurat
formaran part dels 1.300 exemplars del catàleg que s'editarà sobre la tercera
edició de la Biennal. Aquest catàleg es distribuirà el dia del lliurament dels
premis. Aquest catàleg contindrà 17 edificis de nova planta d'ús privat, 7 de
nova planta, 4 d'espais exteriors, 4 d'interiorisme i 8 obres de rehabilitació,
de les quals 19 són del Bages, 12 d'Osona, 7 de L'Anoia i 1 del Baix Llobregat
Nord i del Berguedà. A més del catàleg, coincidint amb el lliurament dels
premis, el dia 6 de juny s'inaugurarà a Igualada l'exposició que reunirà les
obres seleccionades. Aquesta exposició es podrà visitar fins el 27 de juny al
Museu de la Pell d'Igualada i Comarcal de l'Anoia. El mes de juliol l'exposició
viatjarà a Vic i el mes d'agost a Manresa. La mostra també es podrà veure a
Berga en unes dates encara per concretar. El jurat que ha escollit les obres
està integrat per l'arquitecta Carme Ribas, en representació del president de la
Demarcació de Barcelona del COAC; els delegats del Bages-Berguedà i Osona, Lluís
Piqué i Albert Nebot; Salvador Pelfort, arquitecte representant de la comarca de
L'Anoia; els arquitectes, Carles Díaz, Rafael Aranda, Olga Tarrasó; un
representant del Col·legi d'Aparelladors i Arquitectes Tècnics de Barcelona,
Josep Soler; i Josep Armengol, com a representant de FORUM. 

Un home ha mort i un altre ha resultat ferit greu després que el vehicle en què
anaven ha sortit de la via i ha bolcat a La Roca del Vallès avui a dos quarts de
dues del migdia, segons han informat els Mossos d'Esquadra. Els fets han passat
al punt quilomètric 5 de la BV-5105, i el vehicle és un turisme Seat Toledo amb
matrícula de Barcelona. El conductor, Hassan C. de 28 anys i Said J. de 29 anys
han resultat ferits greu i lleu respectivament i traslladats a l'Hospital
General de Granollers. El tercer ocupant, Mostafa E., de 49 anys, ha estat
evacuat amb helicòpter ferit molt greu a l'Hospital General de Catalunya.
Posteriorment ha mort al mateix hospital. Els tres accidentats són de
nacionalitat marroquina. 

La Diputació de Girona ha organitzat una exposició a la Casa de Cultura sobre
l'obra pictòrica de Prudenci Bertrana. L'exposició, que romandrà oberta des del
3 fins al 27 de juny, porta per títol 'La presó de l'ànima' i ha comptat amb la
col·laboració del Museu d'Art, la Biblioteca de la Universitat de Girona i
Banesto. La Diputació de Girona, el Museu d'Art i la Biblioteca de la
Universitat de Girona han organitzat una exposició sobre l'obra pictòrica de
Prudenci Bertrana. L'exposició, que porta per nom 'La presó de l'ànima' serà a
la Casa de Cultura i romandrà oberta des del 3 fins al 27 de juny. Aquesta
exposició, segons ha manifestat el president Frederic Suñer, 'és el resultat
d'una col·laboració entre la Diputació com a propietària de l'obra de Bertrana,
el Museu d'Art que manté en dipòsit tot el fons i com a institució directament
lligada amb la Diputació de Girona, la Universitat de Girona que guarda la
biblioteca i altres elements literaris relacionats amb la família Bertrana i
Banesto, entitat que participa de bell nou en una iniciativa cultural promoguda
des de la Diputació, com ja ho va fer en el decurs de l'Any Pla'. L'obra
pictòrica de Prudenci Bertrana va ser adquirida per la Diputació de Girona ara
fa vint-i-cinc anys i forma part del patrimoni artístic de la corporació. La
compra de l'obra de Bertrana va ser a iniciativa del llavors diputat-ponent de
cultura Joan Tarrés i Vives i va comptar amb el suport unànime de tota la
corporació. Per celebrar aquest quart de segle, la Diputació, segons ha
manifestat el seu vicepresident, Joan Bagué 'vol posar a l'abast de tots els
gironins i gironines aquesta mostra de l'obra de Bertrana, un escriptor i pintor
molt vinculat amb les comarques gironines'. En aquesta iniciativa de mostrar
l'obra de Bertrana hi han col·laborat diferents entitats públiques i privades de
la ciutat, cosa que Joan Bagués ha valorat 'molt positivament'. Pel que fa a la
Diputació Joan Bagué ha ressaltat que des de fa un temps s'intenta portar una
política cultural de difusió del patrimoni artístic de la corporació gironina
tant amb exposicions fixes com itinerants. Segons Bagué 'aquesta és una política
cultural que esperem mantenir en el futur al servei dels municipis gironins i de
la ciutadania'. Segons la Diputació 'la presentació d'aquest fons Bertrana ens
permet analitzar novament la complexa personalitat d'aquest artista gironí' .
Segons ha manifestat Frederic Suñer, president de la Diputació 'la mostra ens
presenta Bertrana des dels dos vessants creatius que va practicar: el de pintor
i el d'escriptor'. Per Suñer l'exposició que promou la Diputació té una
finalitat: 'apropar la figura i l'obra de Prudenci Bertana especialment a les
noves generacions'. Per la seva banda, Glòria Bosch, conservadora del Museu
d'Art de Girona ha destacat 'l'oportunitat que suposa l'exposició de Bertrana
per als estudiants universitaris pel fet que poden fer servir el Museu com a
plataforma per a investigar i tirar endavant el procés de treball d'una mostra,
amb el seguiment dels tècnics, l'encert en el plantejament, la cura a l'hora
d'estudiar i posar al dia les dades'. Glòria Sala ha fet èmfasi en la
importància de la iniciativa de la Diputació 'els objectius de la qual potencien
no tan sols la producció d'una mostra de la pròpia col·lecció dipositada en el
Museu, i la seva intinerança, sinó també l'edició d'un catàleg amb tota la
documentació i la reproducció de les obres'. Les entitats que hi col·laboren i
que han rebut l'agraïment de la Diputació són diverses entre les quals
destaquen: la Biblioteca de Catalunya, l'Arxiu Municipal de Sant Feliu de
Guíxols, el Museu Comarcal de la Garrotxa i l'Arxiu Històric de Girona entre
d'altres. Després de la presentació de l'exposició hi ha hagut la representació
de diversos fragments d'una adaptació de l'obra de teatre 'El comiat de Teresa'
de Bertrana, a càrrec de la companyia 'El vestidor'. En l'obra s'hi pot veure un
cert paral·lelisme amb la vida de l'autor, s'hi veu reflectida la seva
sensibilitat, les seves inquietuds i els seus dubtes. Els actors que hi han
intervingut han estat Meritxell Faxedas, Imma Casanovas, Quim Noguera i
Meritxell Yanes. 

Els responsables del Centre d'Iniciatives per a l'Ocupació (CIO) de Manresa es
reuneixen demà amb representants de la Generalitat i agents econòmics per fer
balanç dels 10 anys de funcionament dels Plans de Transició al Treball i valorar
els actuals projectes. La reunió inclourà una visita a les instal·lacions del
CIO a l'edifici de Casa Caritat. L'Ajuntament de Manresa aprofitarà demà la
reunió amb representants del departament d'Ensenyament de la Generalitat per fer
balanç dels 10 anys de funcionament dels Plans de Transició al Treball per
mostrar les instal·lacions del Centre d'Iniciatives per a l'Ocupació de Casa
Caritat. El CIO és l'organisme municipal que treballa per facilitar l'accés al
mercat laboral de les persones aturades. En aquests moments està desenvolupant
vuit programes per facilitar l'accés al treball adreçats a joves, es treballa en
l'orientació a través del Club de recerca de feina i es duu a terme un servei
d'informació i orientació professional. El Pla de Transició al Treball, l'Aula
Jove i l'Escola Taller-Pla de formació ocupacional són alguns dels programes de
formació que s'estan desenvolupant. Durant aquest curs hi han participat 77
joves. Els programes d'inserció consisteixen en la Borsa de Treball del Servei
Català de Col·locació i els Plans d'Ocupació. La visita inclourà, a més de les
instal·lacions que ja estan en funcionament, l'ala central de Casa Caritat, que
s'està rehabilitant per transformar-la en la seu de l'Escola d'Adults de
Manresa. Aquesta rehabilitació la duen a terme els alumnes de l'Escola Taller.
Aquesta escola taller la finança el Departament de Treball de la Generalitat amb
150 milions de pessetes per pagar els sous dels alumnes treballadors i les
despeses de l'escola. L'Ajuntament de Manresa hi aporta 25 milions de pessetes
més en concepte de material d'obra. A la visita hi assistirà un equip del
departament d'Ensenyament de la Generalitat, encapçalat pel director general de
Promoció Educativa, Xavier Casares. També s'hi ha convidat el secretari general
de CCOO del Bages, Josep Fuentes, el secretari general de la Intercomarcal
Bages-Berguedà de la UGT, Miguel Espejo, el gerent de la Fundació Lacetània,
Moisès Rojas, un representant de la patronal PIMEC-SEFES, Enric Medina, el
president de la Federació Empresarial de la Catalunya Central, Jaume Fontanet,
el president de la Unió de Botiguers i Comerciants de Manresa, Xavier Lanza i el
president de la Cambra de Comerç i Indústria de Manresa, Jordi Santasusana. La
visita començarà a la una de la tarda i la guiaran l'alcalde de Manresa, Jordi
Valls, i el regidor de Promoció Econòmica, Joaquim Collado. 

El president del PSC, Pasqual Maragall, ha presentat els seus compromisos per
'Una sanitat més humanitzada i de qualitat', un programa on destaca una nova
gestió més transparent de les llistes d'espera. En aquest sentit Maragall ha
assegurat que aquestes es reduiran quan els socialistes estiguin a la
Generalitat amb el reforç de l'oferta d'especialistes. Així, ha promès que es
trigarà com a màxim entre un i dos mesos per a les visites no urgents i sis
mesos a operar pacients amb diagnòstic no greu. Una de les principals novetats
del programa sanitari del PSC és l'expedició d'un 'certificat d'estar en una
llista d'espera' perquè cada pacient pugui tenir constància del moment en què
s'hi ha inscrit. El president del PSC ha parlat de la necessitat de millorar
l'actual sistema sanitari català, el qual ha dit que està 'en certa crisi en
qüestió de finançament i amb una certa incapacitat d'afrontar els nous reptes'.
En l'àmbit del finançament, Maragall ha assegurat que s'ha fet 'molt malament'
perquè s'ha 'canviat un sistema de revisió quinquennal amb retocs anuals' per un
nou 'model de finançament autonòmic sense revisió'. Maragall ha dit que 'hi hem
sortit perdent' i ha assegurat que s'haurà de revisar. 'Afortunadament', ha
afegit, 'José Luís Rodríguez Zapatero també hi està d'acord'. El líder
socialista ha proposat introduir millores als centres d'atenció primària, amb
deu minuts de mitjana de visita per pacient, amb l'atenció abans de 24 hores
dels malalts, i garantint una visita anual a tots els ciutadans i ciutadanes per
tal de fomentar activitats preventives i de protecció de la salut. A més, vol
augmentar la cartera de serveis amb la inclusió de dentistes per a nens de fins
a 14 anys i universalitzar l'atenció domiciliària. Per als socialistes,
l'atenció de les persones grans i dels malalts crònics ha de ser prioritària.
Per això, ha anunciat la creació d'una Agència Sociosanitària per la
Dependència, que ha de garantir l'accés igualat a tot el territori i fomentar la
cura dels pacients a la pròpia llar. I ha parlat de la necessitat de
desenvolupar un nou model per la salut mental. Aquest, segons els socialistes,
ha de passar per una nova llei, així com per la integració dins la xarxa de
salut del sistema de salut mental i el d'atenció a les drogodependències.
Maragall ha promès establir un nou Institut Català de la Salut que ha de ser més
modern i de més qualitat, crear una agència de la salut pública de Catalunya i
fomentar un sistema sanitari més participatiu, garantint, per exemple, el dret a
escollir el professional i el centre d'atenció en cas que el pacient no quedi
satisfet o poder optar a una segona opinió quan es tracti de malalties de
pronòstic greu. A part d'aquests compromisos, ha remarcat que s'han d'oferir
serveis sanitaris més confortables, com ara: uns serveis d'urgència amb més
recursos, habitacions d'hospitals més còmodes i amb més intimitat, una atenció
telefònica o per internet adequada, i la promoció del transport urgent arreu de
Catalunya. Aquest, segons preveu el decàleg del PSC, ha d'estar diferenciat del
programat. Finalment, ha anunciat que es consensuarà un nou model retributiu
bàsic homogeni per a tots els professionals de la xarxa sanitària, d'aplicació
entre quatre i vuit anys, que ha de comportar un correcte nivell salarial i una
homologació de les condicions laborals bàsiques de tots els treballadors del
sector. I ha assegurat que es reformarà l'administració catalana, creant un nou
Departament de Salut que substituirà l'actual Departament de Sanitat i Seguretat
Social. El seu objectiu serà el manteniment de la salut i no només el tractament
de la malaltia, segons Pasqual Maragall. 

La Zona d'Activitats Logístiques del Prat de Llobregat, segona fase de l'actual
ZAL de la Zona Franca de Barcelona, podria registrar plena ocupació en el
termini de cinc o sis anys, segons ha explicat el conseller delegat del Centre
Intermodal de Logística (CILSA), Santiago Bassols. Aquest dilluns s'ha signat el
primer contracte d'instal·lació d'una empresa a la ZAL-Prat, que correspon a la
multinacional alemanya Schenker, un dels líders mundials en serveis logístics.
De fet aconseguir l'establiment de tots els líders mundials és un dels objectius
que es planteja CILSA per a la nova ZAL-Prat, 'que per fi ens permet saltar el
Llobregat', ha dit Bassols, que esdevé la més important d'Europa i la
Mediterrània com a multimodal ja que integra carretera, port, aeroport i xarxa
ferroviària. En total s'hi podran ubicar 90 empreses, una de les quals podria
ser la cervesera Damm, en una superfície de 120 hectàrees amb 400.000 metres
quadrats de magatzems i 100.000 més d'oficines. Es calcula que hi treballaran
unes 8.000 persones sumades a les 4.000 que ja treballen a l'actual ZAL que es
va inaugurar el 1993 i que ja és plena. 

El municipi de Castelldefels acull entre demà i dimecres les II Jornades
universitàries sobre mobilitat estudiantil i llengua. L'objectiu d'aquestes
Jornades, organitzades pel DURSI, és avaluar la situació de la llengua catalana
a les universitats i valorar les actuacions fetes des de la celebració de les I
Jornades ara fa tres anys a Tarragona. Des de llavors, les universitats, en
coordinació amb el DURSI, han posat en marxa una sèrie d'actuacions per fer
compatible la creixent mobilitat universitària amb el respecte a la realitat
lingüística de Catalunya. En són una mostra els programes d'acolliment cultural
i els diferents recursos per aprendre català i donar a conèixer la realitat
social i cultural del país. Per reflexionar sobre aquestes qüestions, al llarg
de les Jornades hi haurà una àmplia representació del món universitari català,
des de responsables dels serveis lingüístics i dels programes de mobilitat i
acollida fins a docents, voluntaris lingüístics i estudiants estrangers. Claudi
Alsina, director general d'Universitats, i Jordi Roigé, director general de
Política Lingüística de la Generalitat, seran els encarregats d'inaugurar les
Jornades demà a les 9.30 del matí, i el conseller del DURSI, Andreu Mas-Colell,
hi intervindrà demà al vespre, a les 20.30. També hi prendran part una
professora de la Universidade de Santiago de Compostela, que explicarà la
situació de Galícia, i el viceconseller de Política Lingüística del País Basc.
Un cop finalitzades les jornades, es redactaran unes conclusions que es faran
públiques. 

El conseller del Departament d'Universitat , Recerca i Societat de la
Informació, Andreu Mas-Colell, ha lamentat avui la mort del científic David
Cardús, de qui ha dit que era 'un científic i un metge eminent, amb una gran
obra feta'. El conseller considera que amb la seva mort 'perdem un gran
científic i un gran català' i ha destacat la seva preocupació per enfortir els
llaços entre Catalunya i Els Estats Units i per articular la petita comunitat
científica catalana que hi ha a Nordamèrica. David Cardús va morir a la ciutat
de Houston (Texas) la matinada passada, als 80 anys d'edat. El conseller ha
recordat les activitats de catalanística del 'grup de Houston' que encapçalava
Cardús, com ara una revista que aquest grup publicava i que ell mateix llegia en
els anys que va passar als Estats Units. Cardús va fundar el 1979 l'American
Institute for Catalan Studies i va impulsar la Federació d'Entitats Catalanes de
Nordamèrica. Segons Mas-Colell, 'Catalunya té la sort de tenir una comunitat
exterior que és un gran actiu per al país i David Cardús n'era un exemple
perfecte'. David Cardús va morir a la ciutat de Houston (Texas) la matinada
passada, als 80 anys d'edat. Vivia als Estats Units des de 1957 i era conegut
sobretot per haver participat en la selecció de la primera tripulació
nord-americana que va viatjar a l'espai, a principis dels anys 60. Doctor en
Medicina per la Universitat de Barcelona, era especialista en rehabilitació
cardíaca, en les condicions de vida de l'home a l'espai i en l'aplicació de
tècniques matemàtiques a la medicina. Premiat arreu del món, la Generalitat li
va atorgar l'any 1984 la medalla Narcís Monturiol al mèrit científic i
tecnològic. 

El diputat d'ERC Xavier Vendrell ha anunciat que ERC presentarà al·legacions als
set estudis d'impacte ambiental del total d'obres previstes al PHN que el Govern
espanyol ha presentat avui. El conjunt d'al·legacions plantejaran 'la
incompatibilitat entre el projecte de transvasament i la preservació del Delta
de l'Ebre, tant des d'un punt de vista d'espais naturals com de la continuïtat
sostenible dels diferents aprofitaments econòmics de la zona'. Després que el
Ministeri de Medi Ambient presentés avui l'estudi d'impacte ambiental del
transvasament de l'Ebre, Vendrell ha afirmat que 'és incompatible un
transvasament amb la continuïtat del Delta'. El diputat republicà ha manifestat
que ERC continuarà la lluita perquè Brussel·les 'no financi cap de les obres
projectades'. ERC presentarà les al·legacions a l'estudi d'impacte ambiental del
transvasament en el termini de dos mesos, i les enviarà també a la Comissió
Europea que està estudiant el projecte. El diputat d'ERC i responsable de
política mediambiental del seu partit ha reiterat que un dels punts centrals de
cara a un possible pacte de govern en el qual participin els republicans passa
per 'una oposició frontal del nou govern de la Generalitat a l'execució de
qualsevol obra de transvasament prevista al PHN'. 

L'Aula d'Humanitats del Centre Cultural La Mercè i el Col·legi de Psicòlegs de
Girona han organitzat un seminari sobre l'educació de la persona en l'entorn
quotidià del segle XXI. El seminari, que porta per títol 'Ètica domèstica' es
portarà a terme el proper dimecres a la Mercè. Psiquiatres, psicòlegs i
educadors socials analitzaran els aspectes sobre l'entorn emotiu i d'educació en
valors que viu el nen en la societat actual. El seminari vincula àmbits com
l'educació, la psicologia i els nous hàbits socials i familiars en relació amb
el creixement de la persona i va adreçat a professionals de diferents àmbits
relacionats amb la formació i el creixement interior de la persona i al públic
en general. La jornada es tancarà amb una conferència oberta a la ciutat, a
càrrec del catedràtic de lingüística Sebastià Serrano, que analitzarà la
importància de la comunicació en el procés de creixement emocional. La matrícula
al seminari és oberta i costa 30 euros, amb preu reduït per alguns grups i els
col·legiats del Col·legi de Psicòlegs. L'assistència al seminari es convalida
per un crèdit de lliure elecció a la UdG. 

Modest Cuixart exposa a la Sala Verdaguer del Departament de Cultura, a
Barcelona, 23 obres creades els últims deu anys sota el títol de 'Cuixart ,
ara'. La mostra, que es podrà visitar fins al pròxim 7 de setembre presenta
especialment set obres de gran format que l'artista va pintar sense cap esbós
previ en paper. Segons la directora del Taller Cuixart, Raquel Medina, la
selecció d'obres 'constitueix un particular i sentit homenatge al surrealisme i
a aquell esperit magicista que va néixer amb Dau al Set, aquell subtil sentit
del misteri que de fet ha mantingut sempre com una constant inalterable en la
seva obra al llarg de més de mig segle'. En motiu de la mostra el Departament de
Cultura ha editat un catàleg de l'exposició amb textos del conseller de Cultura;
del comissari; de Mònica Pagès, biògrafa de Cuixart, i de Raquel Medina. La
mostra servirà també per presentar el pròxim 19 de juny, a les set de la tarda,
la biografia de Modest Cuixart escrita per Mònica Pagès. Modest Cuixart
(Barcelona, 1925) va ser un dels fundadors del grup artístic Dau al Set, l'any
1948, data a partir de la qual comença a dedicar-se plenament a la pintura. Ha
conreat diversos estils com l'informalisme, el collage i la figuració màgica. Ha
treballat també a París i a Lió i la seva obra ha estat exposada a galeries i
museus d'Europa i Amèrica. Entre les distincions de Cuixart es troba la Creu de
Sant Jordi de la Generalitat, que va rebre el 1982. 

La companyia elèctrica Fecsa Endesa i l'Ajuntament de Castell-Platja d'Aro han
signat recentment un conveni de col·laboració mitjançant el qual la companyia
elèctrica es compromet a soterrar cinc trams d'una línia aèria que passa per
l'Avinguda de la Llum de la població. Els treballs suposaran una inversió
superior als 565 mil euros que seran sufragats al 50 % per les dues parts.
L'actuació es complementarà amb la reforma de la xarxa de baixa tensió de
l'espai del Mercat Setmanal. Els treballs, que han començat fa poc i es preveu
que s'allarguin durant les properes setmanes, consisteixen en la modificació de
la xarxa de mitjana tensió que transcorre per l'Avinguda de la Llum. L'actuació
es tradueix en convertir en subterrani cinc circuits aeris de 620 metres
cadascun. D'aquesta manera, no només es guanya en seguretat, sinó que es millora
l'impacte visual de les instal·lacions elèctriques al municipi. Paral·lelament,
Fecsa Endesa ha reformat també la xarxa de baixa tensió de l'espai del Mercat
Setmanal, on s'ha eliminat un tram de línia aèria ubicada dins de l'aparcament
d'aquest sector de Castell-Platja d'Aro. Aquesta actuació, que s'ha dut a terme
aprofitant la reforma del centre de distribució i de la xarxa de la zona, ha
permès soterrar aquesta línia elèctrica i augmentar-ne la capacitat de
transport, la qual cosa suposarà una millora en la qualitat del subministrament.
Aquesta acció, que ha tingut un pressupost de 61 mil euros, elimina el risc
elèctric que podria ocasionar la caiguda d'un fil o el trencament d'algun
suport, així com la reducció de l'impacte ambiental en suprimir el doble circuit
que travessava tota la plaça remodelada recentment. 

La contrarrellotge pels drets humans no ha passat de llarg de la ciutat de
Lleida. El ciclista italià Willy Mulonia ha parat aquest vespre a la Universitat
de Lleida (UdL) per explicar la seva particular lluita pels drets humans que va
començar des de Barcelona dissabte passat juntament amb Amnistia Internacional.
Es tracta d'una contrarrellotge de 3.000 quilòmetres que farà per bona part del
territori de l'estat espanyol demanant signatures a favor de causes concretes
per a la lluita dels drets humans que s'extrapolen a causes més generals. 

El Govern de la Generalitat va acordar ahir el cessament de Jordi-Joan Rosell i
Selvas com a director general de Política Hidràulica, segons ha informat a
través d'un comunicat de premsa el Departament de Política Territorial i Obres
Públiques. Rosell ocuparà ara el càrrec de director general d'Obra Civil de
l'empresa GISA. Jordi-Joan Rosell deixarà el càrrec de Director General de
Política Hidràulica, que comporta també la presidència de la Junta d'Aigües,
després que ahir el Govern de la Generalitat acordés el seu cessament. Rosell
ocupava el càrrec des del maig de 1995, i, segons fonts de la Generalitat, "la
seva activitat s'ha caracteritzat per una intensa cooperació amb els grans
usuaris de l'aigua com són els ajuntaments i les comunitats de regants del
nostre país, a més d'haver-se compromès amb la transformació de l'administració
hidràulica de la Generalitat". Els departaments de Política territorial i Obres
Públiques i de Medi Ambient reconeixen "la tasca realitzada per Rossell i també
la seva aportació al procés que va conduir a la creació de l'Agència Catalana de
l'Aigua el passat 31 de desembre i que va culminar el 20 de maig amb l'aprovació
dels Estatuts que inicien el procés d'adscripció de la Junta d'Aigües i la
Direcció general de Política Hidràulica al Departament de Medi Ambient" .
Jordi-Joan Rossell es reincorporarà a les tasques d'execució d'obra pública i
ocuparà el càrrec de Director General d'Obra Civil de l'empresa GISA. 

La Capitania Marítima de Palamós fa una crida perquè "la gent del mar i els
usuaris de la marina de lleure" utilitzin el català com a llengua habitual, i
per primera vegada ha publicat en llengua catalana les Instruccions de Navegació
per a les aigües marítimes de la demarcació de Girona. La Capitania Marítima
"per primera vegada i en un esforç per normalitzar la nostra llengua" ha
confeccionat les Instruccions de Navegació en català, "estenent-la a l'ús
oficial de l'Administració Marítima", segons un comunicat que ha fet públic el
capità marítim, Josep Marsal. El mateix comunicat assenyala que "la formació de
la nostra gent de mar i dels usuaris de la marina de lleure ha estat sempre en
castellà i existeix una mena de temor a expressar-se en català". Marsal afegeix:
"Voldríem esperonar la utilització del llenguatge mariner català", ja que "més
sovint del que es creu, moltes paraules i expressions castellanes són d'arrel
catalana" i "la Capitania Marítima opina que els neologismes anglesos cal
traduir-los directament d'aquesta llengua al català, sense passes intermitges en
castellà". El Butlletí de la Província de Girona publica precisament la
Resolució de Capitania Marítima de Palamós, per la qual s'aproven les
Instruccions de Navegació per a les aigües marítimes de Girona. Les instruccions
són un resum de les principals normes que regulen les activitats de lleure
marítim: la navegació esportiva, el bany, els abalisaments de platges i els
serveis marítims de temporada. A més, precisa les condicions i restriccions de
navegació, adaptant la reglamentació general a les particulars característiques
de la costa gironina, en tot allò que fa referència a la seguretat marítima i la
protecció del medi marí. Aquest any s'han incorporat les darreres modificacions
en matèria de titulacions nàutiques, la regulació de les motos nàutiques, les
normes de seguretat de les activitats subaquàtiques, la utilització de
pictogrames per a les autoritzacions i prohibicions a indrets concrets de la
costa i l'assegurança de subscripció obligatòria per a bastiments i motos
nàutiques. 

El jutge ha donat la raó al Futbol Club Barcelona i el jugador brasiler Geovanni
en el litigi que els va plantejar l'empresa 'Millenium Foot-bol' i el mitjancer
Pedro Martínez Massip, en reclamació d'una comissió per les seves suposades
gestions com a representants del futbolista abans de ser traspassat al Barça. La
sentència, a la qual ha tingut accés Intra-ACN, ha estat dictada pel jutjat de
primera instància número 48 de Barcelona, i desestima la demanda presentada per
Millenium Foot-bol i Pedro Martínez per entendre que no només no s'ha demostrat
que tingués cap relació contractual amb el futbolista, sinó que a més a més de
la prova practicada, s'ha observat que alguns documents aportats eren falsos. La
resolució, en atenció a aquestes falsedats i mala fe, imposa les costes del
procediment als defensors per 'temeritat'. Els demandants van reclamar als
jutjats ' la quantitat que resultés d'aplicar el 10 per cent del valor brut de
la negociació del traspàs del jugador Geovanni, més interessos legals, des de la
formalització del contracte definitiu '. Segons la sentència, però, 'no s'ha
practicat cap prova que permeti assolir la conclusió ni tan sols presumptiva, de
l'existència d'una relació contractual de comissió mercantil entre els
demandants i el Futbol Club Barcelona'. El jutge recorda que els demandants mai
no han estat representants del Barça, i es van presentar davant el club català
com a representants exclusius a l'Estat Espanyol del jugador Geovanni Deiberson.
El cas és que durant les negociacions entre el Club Cruceiro, on pertanyia el
jugador, i el Barça, l'abril de 2001, es va arribar a un principi d'acord per
18.000 dòlars nord-americans. Els demandants van aparèixer llavors en escena i
van contactar amb Anton Parera, que representava els interessos del Barça, i van
manifestar-li que podien aconseguir el fitxatge per 11.000 dòlars en base a un
document presumptament signat pel director esportiu del Club Cruceiro que
autoritzava Millenium a negociar el traspàs del jugador. El document, però, 'va
resultar en definitiva fals', assenyala la sentència. El traspàs finalment es va
fer per 18.000 dòlars, per la qual cosa no té cap sentit la reclamació de
comissió al club blaugrana. Els demandants també van fer una reclamació respecte
el jugador i el seu representant pel mateix motiu, i el jutge igualment ho
desestima perquè la prova cal·ligràfica practicada ha demostrat que el suposat
document que autoritzava els demandants a representar el jugador en aquesta
negociació del traspàs contenia una signatura falsa. 

El PSC de Lleida ha comunicat que lamenta la suspensió de pagaments de Copaga i
espera que el Govern català aclareixi els punts 'obscurs' d'aquesta situació.
'Aquest fet constata la feblesa d'una entitat de la qual havien sorgit notícies
ja molt preocupants en els darrers temps', segons el PSC. Els socialistes de
Lleida esperen que d'aquesta situació no se 'n derivi un retrocés per part del
món cooperatiu agrari i que, per tant, es prenguin les accions oportunes per
assegurar primer la continuïtat de la cooperativa Copaga i, segon, que aquesta
situació no signifiqui la pèrdua per part del món cooperatiu de les activitats
que Copaga realitzava. El PSC insta el Govern de la Generalitat a aclarir les
garanties que va requerir en el seu moment per l'atorgament d'un crèdit de 6
milions d'euros, per acord del Consell Executiu, quan ja es tenien prou indicis
de la situació econòmica que travessava la cooperativa. Des del PSC també
s'espera per part dels òrgans corresponents de la Generalitat l'execució de les
accions oportunes per a verificar la responsabilitat dels actuals i dels
anteriors gestors de Copaga en aquesta situació. 

La delegació Bages-Berguedà del Col·legi d'Arquitectes inaugura demà a Manresa
l'exposició "L'Estructura a l'Arquitectura . L'experiència". La mostra es
completarà amb un cicle de conferències ofertes per l'arquitecte de Mollerussa.
El Col·legi d'Arquitectes Bages-Berguedà dedicarà una exposició a l'obra del
reconegut arquitecte especialitzat en estructures Robert Brufau (Mollerussa,
1946). Brufau ha col·laborat sovint amb grans arquitectes catalans com a
projectista de les estructures dels edificis i ha treballat en algunes de les
obres més emblemàtiques de l'arquitectura catalana dels darrers anys. A més ha
participat en una trentena d'obres guardonades amb el Premi FAD. Precisament,
l'any 1996 va rebre un FAD honorífic en reconeixement a la seva trajectòria
professional i l'any 1997 va rebre un dels Premis Nacionals de Cultura de la
Generalitat per la recuperació de les Golfes de la Pedrera i la rehabilitació
dels seus Terrats. L'exposició organitzada pel Col·legi d'Arquitectes presentarà
27 obres escollides per Robert Brufau com les més importants o satisfactòries de
la seva trajectòria. Alhora, Brufau serà l'encarregat de pronunciar el cicle de
conferències sobre la seva obra, en les quals repassarà els aspectes més
destacats de les obres escollides. La primera de les conferències, que es farà
demà, tractarà de la "Resposta de l'estructura davant de plantejaments
arquitectònics plurifuncionals : L'edifici Frègoli , al Carrer Madrazo , i la
nova Facultat de Ciències de la Informació . Universitat Ramon Llull". En
aquesta primera sessió també parlarà del tema "Els límits del que és raonable en
la consolidació d'edificis . Resposta desesperada davant d'un problema
aparentment impossible : recuperació estructural d'un edifici d'apartaments a
Cerler". En la segona de les conferències, programada per al dia 9 de juny,
Robert Brufau, parlarà dels edificis en què l'estructura juga un paper decisiu
en l'arquitectura a partir d'obres diverses. La tercera de les sessions del
cicle, que es farà el 16 de juny, es dedicarà a les estructures d'instal·lacions
i complexos esportius, del Pavelló Olímpic de bàsquet de Badalona i dels
edificis pont de la Vila Olímpica de Barcelona. El dia 22 de juny, Robert Brufau
oferirà una conferència dedicada a les estructures recents de naus industrials o
d'exposició. Per il·lustrar aquest tema parlarà de la seva participació en
l'obra del nou Recinte Firal de Can Padrosa, Montjuïc-2. En aquesta mateixa
sessió parlarà de la consolidació estructural de l'antiga Col·legiata de Santa
Maria de Balaguer i d'altres tres esglésies amb tècniques de post-tesat dels
elements petris. En la penúltima de les conferències, programada per al 30 de
juny, Brufau parlarà de les intervencions en el Patrimoni Arquitectònic, que
il·lustrarà amb la recuperació estructural de les Golfes de La Pedrera i amb la
rehabilitació del Teatre Metropol de Tarragona. En aquesta mateixa sessió,
l'arquitecte parlarà d'estructures prefabricades. Per complementar aquesta
xerrada parlarà de la reconstrucció, en dotze setmanes, del Camp d'Esports de la
Unió Esportiva Lleida. Les conferències es clouran el dia 7 de juliol amb la
recuperació del Patrimoni Arquitectònic Industrial Català i la reconversió del
Vapor de L'Escapçat de Sabadell en centre escolar. Aquest dia parlarà també de
les estructures d'edificis més interessants que no s'han arribat a construir,
que il·lustrarà amb els pavellons de venda del cotxe MCC Mercedes-Swatch.
L'exposició es podrà visitar a la Torre Lluvià de Manresa a partir de demà i
fins el 7 de juliol, de dilluns a divendres de les nou a la una i de les quatre
a les set de la tarda. Les conferències es faran tots els divendres, entre les
set i les deu del vespre, també a la Torre Lluvià. Per participar-hi cal
formalitzar la inscripció i pagar 8.000 pessetes, 4.000 en el cas d'estudiants.

Òmnium Cultural delegació del Segrià i el segell musical Satchmo Records de
Lleida han convocat el primer premi Pentagrama de composició, obert a tots els
estils i per a músics, sols o en conjunt, de les comarques de Lleida i de La
Franja de Ponent no professionals, és a dir, que no tinguin obra editada i
distribuïda en els circuits comercials habituals. Òmnium Cultural delegació del
Segrià i Satchmo Records convoquen aquest primer premi de composició musical
Pentagrama amb l'objectiu de reconèixer el treball de creació realitzat per
músics no professionals de Les Terres de Lleida i de la Franja de Ponent. Donada
la dificultat d'establir un premi especialitzat en un sol estil musical
l'organització ha optat finalment per obrir la convocatòria a tots els gèneres i
prioritzant la qualitat de la composició. Per aquest motiu, el jurat està format
per coneixedors de cada estil. Hi poden optar tots els músics, en solitari o en
formació, que no disposin d'obra editada comercialment. D'aquesta manera, el
premi consistirà precisament en l'edició del treball musical guardonat en format
CD a càrrec de Satchmo Records, que en farà una tirada de 1.000 exemplars, la
seva distribució per l'Estat espanyol i els drets d'autor. Tots els aspirants
poden presentar les seves propostes fins el 30 de setembre. La durada de la
maqueta o maquetes haurà de ser entre 45 i 70 minuts i s'han de presentar en
cinta magnètica o CD. El jurat està format per Antònia Forrellad, Joan Miquel
Ballesté, Manuel Fernàndez, Antoni Pujol, Marc Vicens, Tonet Rufié, Dolors Alió
i Melitó Camprubí. Aquesta iniciativa s'emmarca en un projecte que va iniciar
l'any passat Òmnium Cultural de crear tres premis especialitzats en
col·laboració amb entitats de Lleida, que s'aniran convocant alternativament
cada tres anys. El 99 va ser el torn del premi per a joves arquitectes; enguany,
s'ha creat el Pentagrama i ja es treballa en el de l'any vinent que podria estar
relacionat amb les arts plàstiques. 

El Centre Català de la Qualitat, adscrit al Centre d'Informació i
Desenvolupament Empresarial (CIDEM) del Departament d'Indústria , i Turisme de
la Generalitat, ha lliurat els "Reconeixements a la millora de la qualitat" a 52
treballadors i treballadores i a 6 empreses de les comarques de Les Terres de
l'Ebre. Aquests guardons s'atorguen a les empreses i les persones que han dut a
terme millores en la gestió de la qualitat. Les empreses guardonades han estat
Automóviles Tortosa , SA (Autorsa), de Tortosa (Baix Ebre), empresa
concessionària de vehicles de la marca Opel, per la millora en l'atenció i
gestió de la satisfacció del client, amb la col·laboració de sis treballadors.
Dertofred , SL, de Tortosa (Baix Ebre), empresa dedicada a la manipulació
d'aliments congelats, pel seu esforç en millorar la productivitat mitjançant
l'anàlisi dels procediments i planificació de la producció, amb la col·laboració
de tres treballadors. Horta Confecció , SCCL, d'Horta de Sant Joan (Terra Alta),
empresa del sector tèxtil dedicada a la confecció, per la millora en la gestió
de la producció mitjançant la implantació de sistemes informàtics de
planificació i control, amb la col·laboració de quatre treballadors. Plasticos
Castellà , SA, de Tortosa (Baix Ebre), empresa dedicada a la injecció de
plàstic, per la millora en la gestió productiva i reducció de les reclamacions
dels clients dins la implantació d'un sistema de gestió de la qualitat ISO 9000,
amb la col·laboració de cinc treballadors. Sinfines Miralles , SL, de Camarles
(Baix Ebre), empresa del sector metal·lúrgic dedicada principalment a la
fabricació de rosques helicoïdals en continu, per millorar l'atenció al client
dins del marc d'un sistema de gestió de la qualitat ISO 9000, amb la
col·laboració de set treballadors. I Subirats Berenguer , SA, de Tortosa (Baix
Ebre), empresa del sector immobiliari i de la construcció, per la millora
realitzada en el control de costos operatius, amb la col·laboració de disset
treballadors. L'acte de lliurament dels guardons, s'ha desenvolupat al Parador
Nacional de Tortosa, i l'ha presidit Jaume Femenia, delegat territorial a
Tarragona del Departament d'Indústria , Comerç i Turisme, acompanyat pel
president de l'Associació d'Empresaris de les Comarques de l'Ebre, Rafel Lluís,
i pel primer tinent d'alcalde de l'Ajuntament de Tortosa, Joaquim Fabra. Els
guardons "Reconeixements a la millora de la qualitat" premien les empreses que
han millorat la gestió de la seva qualitat gràcies a la implicació del seu
personal. Una millora que pot anar des de la reducció de costos fins a la
disminució del cicle logístic, passant per l'optimització dels recursos
productius, l'augment de la flexibilitat o les millores en el manteniment i en
el servei al client. Abans del lliurament dels premis, cadascuna de les empreses
guardonades ha explicat les seves experiències de millora a tots els assistents.
Segons el CIDEM, la finalitat d'aquests premis és la millora de la
competitivitat del teixit empresarial català mitjançant la implantació
sistemàtica de les noves tecnologies i dels models d'organització de la
producció i de la qualitat, així com afavorir el canvi de cultura necessari dins
de les empreses. Aquest programa serveix per donar suport a unes altres accions,
també impulsades pel CIDEM, que intenten fomentar el reequilibrament
territorial, ajudant les zones més desfavorides de Catalunya i, alhora,
aconseguir un efecte beneficiós i multiplicador sobre el teixit empresarial
català. El jurat d'aquests premis ha estat format per una Comissió d'Avaluació,
integrada per un representant del Departament d'Indústria , Comerç i Turisme de
la Generalitat, un representant del CIDEM, i un altre del Centre Català de la
Qualitat. També hi ha estat present, en nom de l'Associació d'Empresaris de les
Comarques de l'Ebre, l'empresa Lear Corporation i un representant de l'empresa
Agustín Barral , SA, que va ser guardonada en l'edició anterior. 

La Federació d'Organismes i Entitats de Ràdios Locals de Catalunya (FOERLC)
celebrarà aquest dissabte a L'Escala una assemblea general ordinària per aprovar
els pressupostos de l'any 2000 i presentar el projecte de servei de programació.
La Federació d'Organismes i Entitats de Ràdio Local de Catalunya celebrarà
aquest dissabte 3 de juny una assemblea ordinària per debatre, entre d'altres
qüestions els pressupostos de l'any 2000. L'assemblea tindrà lloc a la sala de
plens de l'Ajuntament de L'Escala a partir de les 10.00 hores, tot seguint la
línia de descentralització que s'ha imposat la Federació a l'hora de celebrar
les seves assemblees. L'assemblea s'iniciarà amb la lectura de l'informe de
presidència i continuarà amb l'exposició de l'estat de comptes de l'exercici
1999 i el pressupost de 2000. Seguidament, es proposarà ratificar canvis de
representants a la Junta Directiva i es presentarà el projecte de servei de
programació de suport. El president de la FOERLC, Manel Ramon, explicarà durant
l'assemblea els principals projectes de futur de la Federació, així com l'estat
de les actuacions que s'han portat a terme fins ara. Un dels més importants a
tractar és el projecte de servei de programació de suport. Aquest servei
constaria de butlletins informatius amb la marca Antena Local, entrevistes
d'interès general i espais cedits per les emissores locals. Aquest projecte es
durà a terme en diverses fases. 

El Consell Consultiu del Consorci del Parc de Collserola, integrat per més de 50
entitats i administracions, s'ha posicionat, per unanimitat, en contra de la
construcció del túnel d'Horta. El Consell va prendre aquesta decisió en la
reunió celebrada ahir a la seu del Consorci del Parc, situada a Cerdanyola del
Vallès. El Consell és contrari a la construcció del túnel tant si el seu traçat
s'ajusta a una de les tres propostes fetes per l'empresa TABASA com si s'opta
per tirar endavant el projecte que figura en el Pla General Metropolità de 1976.
El Consell considera que el projecte del túnel d'Horta és 'totalment
irracional', ja que 'no reduirà el trànsit rodat sinó que en provocarà un
progressiu augment, que s'afegirà al col·lapse que ja en hores punta pateix la
ronda de Dalt'. D'altra banda, el Consell creu que el túnel 'suposarà un
important impacte negatiu pels barris de Barcelona, especialment pels més
propers al túnel, ja que circularan pels seus carrers 20.000 cotxes diaris en
les dues direccions'. A més, 's'incrementarà el tràfic a la carretera d'Horta a
Cerdanyola (BV-1415)'. A l'impacte ambiental s'hi afegirà, segons el Consell,
'la pressió urbanística als seus voltants', degut a la 'construcció de
benzineres i grans superfícies comercials a les entrades dels túnels, a la
pèrdua de sòl públic per equipaments en benefici de l'especulació immobiliària,
així com a la contaminació acústica i atmosfèrica, amb els seus efectes sobre la
salut'. El Consell ha afirmat que el túnel 'afectarà negativament Collserola, un
parc natural que s'ha de preservar com a pulmó natural de Barcelona'. Des del
punt de vista de la mobilitat, el túnel és, segons el Consell, 'absolutament
innecessari, ja que s'hi poden trobar moltes i molt bones solucions com ara la
potenciació del transport públic i l'augment de les freqüències de pas dels
trens metropolitans'. Ecologistes en Acció de Catalunya, que participa
activament en el Consell Consultiu del Consorci del Parc de Collserola, ha
valorat 'molt positivament' que entitats d'àmbits tan diferents 'diguin no al
túnel', i espera que la Generalitat de Catalunya i els Ajuntaments de Barcelona
i Cerdanyola del Vallès 'escoltin la veu ciutadana i desestimin definitivament
aquest projecte propi d'altres temps'. 

'Quitança' (en castellà, finiquito) i 'independent' (en anglès freelance) són
alguns dels més de 700 termes en català que recull el 'Diccionari de la
negociació col·lectiva', editat pel Departament de Treball de la Generalitat i
el TERMCAT, centre de Terminologia participat pel Departament de Cultura i
l'Institut d'Estudis Catalans. La nova publicació ha estat presentada aquest
migdia al Palau de la Generalitat pels consellers de Treball i de Cultura, Lluís
Franco i Jordi Vilajoana, respectivament. A aquests termes s'hi afegeixen
paraules com 'bestreta' (anticipo), 'clàusula de desvinculació salarial'
(cláusula de descuelgue salarial), 'treball no declarat' (trabajo negro o
trabajo sumergido), 'accident en el trajecte' (accidente in itinere),
'assetjament sexual' (acoso sexual) o 'acomiadament' (despido). El diccionari
conté els termes en català amb la definició, i les equivalències en castellà,
francès i anglès. La terminologia tractada s'inclou en els àmbits del
sindicalisme i la representació col·lectiva, els conflictes laborals,
l'organització i les condicions de treball (com ara retribucions, seguretat o
règim disciplinari) i la gestió dels recursos humans (selecció de personal,
contractació, formació, avaluació o mobilitat, entre d'altres). El 'Diccionari
de la negociació col·lectiva', segons una nota difosa avui pel Departament de
Cultura de la Generalitat, ha estat publicat amb l'objectiu que 'resulti una
eina eficaç per a la redacció en català dels convenis i acords presents en tots
els sectors i en totes les empreses'. Es preveu que la nova publicació sigui
distribuïda pel Departament de Treball entre agents socials i entitats
relacionades amb el món del treball. A partir de dilluns , dia 5, també es podrà
adquirir a les llibreries de la Generalitat a un preu de 2.500 pessetes. Altres
diccionaris elaborats pel Servei de Terminologia TERMCAT de l'àmbit de
l'economia i l'empresa són el Diccionari d'economia i empresa, el Diccionari de
comunicació empresarial de Publicitat , relacions públiques i màrqueting, el
Diccionari d'auditoria i comptabilitat i el Diccionari d'assegurances :
terminologia i fraseologia, aquests dos últims editats en suport electrònic. 

El riu Ebre, el patrimoni natural i cultural de les terres ebrenques, i les
infraestructures i plantejament són els grans blocs temàtics del darrer número
de la revista 'Espais', publicada pel Departament de Política Territorial i
Obres Públiques de la Generalitat de Catalunya, i dedicada monogràficament a Les
Terres de l'Ebre. El conseller Pere Macias ha presentat avui la publicació a la
seu de l'Institut per al Desenvolupament de les Comarques de l'Ebre (IDECE).
'Dels 46 números editats fins ara, aquesta és la primera vegada que la revista
Espais té un tema monogràfic', ha explicat el director de la publicació,
Francesc Vilaró, durant la presentació de la publicació que ha tingut lloc a la
seu de l'Institut per al Desenvolupament de les Comarques de l'Ebre, en un acte
presidit pel conseller de Política Territorial i Obres Públiques, Pere Macias.
Un nombrós grup d'alcaldes i regidors dels ajuntaments de les comarques de
l'Ebre, els presidents dels consells comarcals del Baix Ebre, La Ribera d'Ebre,
El Montsià i La Terra Alta, i representants de diversos organismes oficials han
participat a l'acte de presentació de la revista. Es tracta d'una publicació de
84 pàgines, de gran qualitat fotogràfica i d'impressió, que ha comptat amb la
col·laboració redaccional de moltes personalitats de Les Terres de l'Ebre i del
propi departament, sota la coordinació tècnica de la directora de l'IDECE,
Teresa Moya. La publicació inclou articles signats, entre d'altres, pel director
del Museu Comarcal del Montsià, Alex Farnós; la presidenta del Parc Natural del
Delta de l'Ebre, Imma Juan; el president de la Confraria de Pescadors de
l'Ampolla, Josep Molina; el president de la Federació de Cooperatives Agràries
de Catalunya, Francesc Martí; i la pràctica totalitat d'alts càrrecs del
departament, començant pel propi conseller Pere Macias. La revista també inclou
articles del secretari per a les Actuacions Concertades , l'Urbanisme i
l'Habitatge, Ramon Roger; del cap del Servei de Programació i Avaluació, Joan
Torredeflot; del responsable de projectes de la direcció general d'Actuacions
Concertades , Arquitectura i Habitatge, Jordi Segura; del director general
d'Ordenació del Territori i Urbanisme, Joan Llort; del director general de Ports
i Transports, Enric Ticó; del director general de Carreteres, Jordi Follia; i
del director del Programa de Planejament Territorial, Joan Antoni Solans. Durant
la presentació d'aquest número monogràfic de la revista Espais, el conseller de
Política Territorial i Obres Públiques, Pere Macias, ha manifestat que la
publicació 'és com una carta de presentació de l'autoestima de Les Terres de
l'Ebre'. Macias ha remarcat la necessitat de 'canviar el comportament social de
depressió pel comportament social de la il·lusió'. 

La Universitat de Vic va fer ahir el lliurament de la segona edició del Premi
Universitat de Vic de Recerca de Batxillerat, amb què es pretén estimular la
investigació dels alumnes. Entre els alumnes reconeguts hi ha set estudiants de
l'IES Joan Brudieu de La Seu d'Urgell. Els reconeguts amb la menció honorífica
de Ciències Experimentals són José Luís Caro, Isabel Fernández, Martina Ferrer,
Sara González, David Marcuello, Jordi Ribera i Marta Ribot. Tots set, alumnes de
l'IES Joan Brudieu de La Seu d'Urgell, van elaborar el treball 'Estudi d'un
ecosistema', amb el qual han obtingut la menció. Aquesta era la segona edició
dels Premis Universitat de Vic de Recerca de Batxillerat. Des de la Universitat
s'ha destacat l''èxit rotund' de la convocatòria, ja que s'hi han presentat 138
treballs des de 45 centres de les demarcacions de Barcelona, Girona i Lleida,
procedents de 12 comarques, vuit més que l'any passat. Les obres que optaven als
premis són treballs de recerca individual o col·lectiva que els alumnes han dut
a terme de forma tutelada. 

El fiscal demana inicialment un any de presó i tres d'inhabilitació per a
l'exercici de la medicina per a un metge de guàrdia i dues infermeres de
l'Hospital Sant Jaume de Calella (Maresme) als quals acusa d'una imprudència en
la mort d'una pacient a qui presumptament van atendre de forma deficient quan va
caure del llit que ocupava al centre mèdic i que va morir poc després. El judici
se celebrarà dimarts a la secció vuitena de l'Audiència de Barcelona, i els
processats són Lluís B.B., Montserrat H.C. i Magali U.V. Els fets es remunten a
la tarda del 30 d'agost de 1994, quan la víctima, Antonia de Santiago Martínez,
va ser traslladada al servei d'urgències de l'hospital Sant Jaume de Calella
després de sofrir un accident de trànsit. Tot i que les lesions que presentava
eren de poca entitat, el seu estat de nerviosisme va aconsellar els metges que
estigués sota vigilància i amb control per a la curació de les ferides. Aquella
mateixa nit, que estava de guàrdia Lluís B.B. i la infermera Montserrat H., ja
van haver d'administrar-li medicació per reduir la seva excitació, però tot i
així, la dona va acabar caient del llit 'en no estar degudament acomodada amb
les mesures de protecció pertinents', segons el fiscal. La dona va sofrir un
traumatisme craneo-encefàlic i un hematoma cerebral, que no li va ser valorat ni
tractat fins 8 o 9 hores després, assenyala l'acusació, quan va entrar en coma.
La pacient va ser llavors immediatament traslladada a l'hospital Germans Trias i
Pujol, on va morir després de ser intervinguda l'1 de setembre de 1994. 

Tres entitats culturals d'Osona han organitzat un homenatge a Mossèn Antoni
Pladevall i Font. L'homenatge es farà al monestir de Sant Pere de Casserres i
inclou l'edició d'un llibre amb la bibliografia de la pràctica totalitat de
l'obra de Pladevall, que és autor d'un miler de monografies i articles
especialitzats en història. El Centre d'Estudis Socials d'Osona, el Patronat
d'Estudis Osonencs i L'Albergueria de Vic retran homenatge el dia 10 de juny a
Mossèn Antoni Pladevall i Font. L'homenatge es fa amb motiu de la jubilació de
Pladevall com a responsable de l'inventari del patrimoni artístic del país.
Pladevall és autor d'un miler de títols d'història, entre els quals hi ha
monografies i articles especialitzats. Arran de l'homenatge s'ha editat un
llibre amb articles de diversos historiadors i una bibliografia d'una
cinquantena de pàgines que recull la pràctica totalitat de l'obra de Pladevall.
El llibre, de 250 pàgines, que ha estat coordinat per la historiadora vigatana
Carme Cara, es titula 'La història arrelada al territori . Homenatge a Antoni
Pladevall i Font'. En el llibre hi han col·laborat els historiadors Imma Ollich,
Josep Maria Sans Travé, Jordi Figuerola, Joaquim Albareda, Joan Bada i Ramon
Rial; l'arquitecte Joan-Albert Adell, que va dirigir la restauració de Sant Pere
de Casserres, i Josep Bastardas, company de seminari de Pladevall i actual
arxiprest de Manresa. De l'obra de Pladevall destaca 'Catalunya Romànica',
integrada per 28 volums i editada per Enciclopèdia Catalana. El director del
Museu Nacional d'Art de Catalunya, Eduard Carbonell, defineix aquesta obra en el
llibre d'homenatge a Pladevall com 'el corpus de la història, l'arqueologia i
l'art de l'època del romànic a Catalunya' i afegeix que 'Potser ningú més que
ell podia portar a bon fi una obra d'aquestes característiques, i que cap altre
país té en la seva historiografia de l'art romànic'. De la seva banda, el
director de l'Arxiu Nacional de Catalunya, Josep Maria Sans, també elogia en el
llibre la tasca de Pladevall en l'elaboració de 'Catalunya Romànica', de la qual
en destaca 'l'esforç cultural més remarcable en el camp editorial dut a terme en
aquest país en els darrers anys'. Antoni Pladevall (Taradell, 1934) va ser
ordenat sacerdot l'any 1957 i va cursar estudis d'Història a la Universitat de
Lovaina. L'any 1966 va començar a treballar a la Diputació. L'any 1980 va rebre
l'encàrrec de la Generalitat de fer l'inventari del patrimoni artístic del país
i entre el 1984 i el 1986 va ocupar el càrrec de director general de Patrimoni
Cultural de la Generalitat. L'homenatge es durà a terme al Monestir de Sant Pere
de Casserres, a Les Masies de Roda, considerat un dels referents del romànic
català. Aquest indret també s'ha escollit perquè Pladevall va especialitzar-se
en el seu estudi. L'acte començarà a les set de la tarda amb parlaments, un
concert de cant coral i la presentació del llibre. A més de les tres entitats
que han convocat l'acte, hi han col·laborat el Consell Comarcal d'Osona i la
pràctica totalitat dels 51 ajuntaments de la comarca, que han contribuït a
l'edició del llibre. 

Estrena simultània de dos autors catalans. Benet i Jornet i Sergi Belbel
estrenen avui i demà en el mateix escenari 'El gos del tinent' i 'La sang' i
compten amb Jordi Boixaderas i Manel Barceló. Toni Casares, director dels
muntatges, els qualifica de "teatre polític modern". El gos del tinent, de Josep
Maria Benet i Jornet, i La sang, de Sergi Belbel, s'estrenen avui i demà a les
deu de la nit, respectivament, a la Sala Beckett. Totes dues obres, amb els
mateixos actors, estan dirigides per Toni Casares. Les dues peces es
representaran, una cada dia i de manera alternativa, fins al 4 d'abril que ve.
El projecte, impulsat per la Beckett i sense precedents als escenaris catalans,
apassiona els dos autors, grans creadors de l'actual teatre català. "Tant Belbel
com jo teníem ofertes per estrenar aquestes obres en teatres de més capacitat,
però a tots dos - explica Benet i Jornet - ens va atreure molt des del primer
moment aquest projecte". Pel director de la Beckett, Toni Casares, responsable
dels dos muntatges, "afrontar aquesta experiència va néixer d'una doble idea:
oferir la sala tant a Benet com a Belbel i impulsar que estrenin aquí no només
nous autors sinó també autors ja coneguts que vulguin experimentar llenguatges i
formes de teatre". Una pràctica habitual. Belbel recorda que en ciutats com
Londres o Nova York, o fins i tot París, és una pràctica bastant habitual que
autors ja coneguts estrenin en sales alternatives. Benet i Jornet vol deixar
clar que anar a la Beckett significa moltes vegades poder fer coses ambicioses
més còmodament que en una sala gran. En El gos del tinent, l'autor de Testament
torna a tocar temes que incideixen en la col·lectivitat. "L'obra denuncia la
impunitat del poder, fins i tot en democràcia", assenyala . Belbel diu que en La
sang, obra centrada en un segrest, pren partit en la reflexió que provoca la
història: "És l'obra més moral que he escrit". Els dos autors, entre els quals
hi ha un gran feeling i una influència mútua, coincideixen que les dues obres
tracten de la brutalitat organitzada. Toni Casares assenteix, i matisa que en La
sang les víctimes d'aquesta brutalitat en són inconscients, d'això. "Al muntar
les obres he advertit que plantegen el pas de qui ignora ser víctima fins a
viure la consciència de ser-ho". Amb l'estrena de les obres de Benet i Jornet i
Belbel, la Beckett millora la seva imatge: noves butaques, més bona visibilitat
i un vestíbul més acollidor. Però pels dos autors estrenar a la sala "és
afrontar una fantàstica aventura". Belbel assenyala que el teatre és text i
també proximitat i que la Sala Beckett reuneix aquests dos elements. El director
defensa el discurs de les sales alternatives, que passa sobretot pel text. Els
qui coneixen El tinent del gos i La sang comenten la duresa de tots dos textos.
Colpeixen l'espectador, no tant formalment com pel seu contingut, explica
Casares. El director assegura que no s'ha volgut esplaiar en les formes de les
dues històries. "L'obra de Belbel és salvatge", concreta Benet i Jornet, que
creu que l'escena final de La sang "pot fer aixecar crits entre els espectadors;
és una obra en què el que és subterrani esquitxa la realitat quotidiana". Belbel
explica que l'obra de Benet i Jornet produeix desassossec i angoixa: "És com si
et caigués una llosa sobre el cap". ¿Teatre polític? Toni Casares diu que sí,
"però modern". Benet i Jornet recorda el teatre compromès que alguns autors
feien en temps de la dictadura. "Ara - diu - s'universalitzen els temes, i ja no
cal buscar referències concretes, com llavors". Belbel assenyala que quan va
morir Franco, ell tenia 13 anys. I afegeix: "Els meus personatges no fan un
debat polític, però sí que fan una reflexió moral que remou les entranyes". La
Sala Beckett és avui un punt de referència per a autors, actors i espectadors.
Belbel no dubta a assegurar que la sala ha estat molt important per a ell. "Vaig
assistir al seu naixement com a membre del Teatre Fronterer. Després - recorda -
vaig deixar aquest grup per buscar el meu propi camí, però aquí estan els
moltíssims fruits que ha donat la Beckett ". Benet i Jornet no és menys
contundent. "Si hi ha un teatre laboratori a Barcelona, és aquesta sala; i un
teatre així és imprescindible en una ciutat com la nostra". El gos del tinent i
La sang utilitzen una mateixa escenografia polivalent, de Glaenzel i Cristià. La
producció de la Beckett compta amb l'ajuda de l'empresa Focus i de l'Ajuntament.

L'entitat no podrà actuar fins que tingui l'autorització del Banc d'Espanya. El
Govern d'Andorra va aprovar dilluns atorgar la llicència definitiva al Banc
Sabadell perquè pugui establir-se al país pirinenc, malgrat que el permís està
"en suspens" fins que l'entitat catalana presenti l'autorització corresponent
del Banc d'Espanya, segons van assenyalar fonts governamentals. Josep Oliu,
director general de Banc Sabadell. El beneplàcit de l'autoritat monetària
espanyola és indispensable perquè el Banc Sabadell pugui transferir el capital
social necessari per començar a operar a Andorra. Per l'Executiu andorrà, el
vistiplau de l'autoritat financera espanyola és una "garantia de solvència". El
Govern d'Andorra va exigir al grup financer català el permís del Banc d'Espanya
abans de l'estiu com un "complement d'informació", ja que la legislació sobre
l'obertura bancària no fa referència estricta a aquest requeriment. El silenci
del Banc d'Espanya coincideix amb l'intent d'aquesta entitat de renegociar amb
Andorra un conveni de col·laboració bancària. Segons confirmen fonts del Govern,
l'autoritat monetària espanyola ha presentat al gabinet de Marc Forné una
proposta d'acord que està basada en el model que s'aplica als els països
llatinoamericans. Aparentment, Espanya aspira a tenir accés directe a
l'activitat del Banc Sabadell a Andorra. Les mateixes fonts andorranes
insisteixen en el fet que el Govern "no cedirà en aquest sentit" i que el Banc
d'Espanya "s'equivoca si pensa que pot controlar l'activitat bancària a
Andorra". 

Tot just arribat de Sevilla, on el cap de setmana passat va finalitzar el
Campionat Mundial d'Atletisme, l'equip d'esports de TVE es prepara per iniciar
dissabte que ve les retransmissions de la Vuelta Ciclista a Espanya. Des
d'aquest dia, i al llarg de les pròximes tres setmanes, la cadena pública
dedicarà 70 hores en directe a la ronda espanyola, comentades, com ja és
habitual, per Pedro Delgado i Pedro González. El ciclisme s'ha convertit els
últims anys en l'esport televisiu per excel·lència, i TVE en una cadena
especialitzada en la seva cobertura. Fins al punt que, segons Mari Carmen
Izquierdo, subdirectora d'esports de la tele pública estatal, fins i tot "els
francesos, que van ser els pioners, busquen ara aquestes novetats per
copiar-les". Les retransmissions seran dirigides per José Manuel Montalvo, que
va indicar ahir a Madrid que entre les novetats que incorporarà TVE hi ha una
quarta moto amb càmera en els recorreguts, que permetrà "reforçar les etapes de
muntanya i les entrevistes en ruta". En aquesta edició, TVE també afegirà nous
sistemes informàtics, amb què es podran transmetre amb més rapidesa i eficàcia
les classificacions, tant als finals d'etapa com a les metes volants. "La Vuelta
a Espanya té tots els ingredients per ser un bon espectacle", va opinar el
director d'esports de TVE, José Angel de la Casa. La cadena mobilitzarà 120
professionals, i posarà en dansa tres unitats mòbils, dues paràboles, tres
grues, set motos i tres helicòpters, entre altres vehicles. Les retransmissions
començaran dissabte que ve a les 19.00 hores amb l'etapa pròleg de sis
quilòmetres que se celebrarà a Múrcia. En els dies següents, La 2 connectarà amb
la carrera a les 14.30 hores, per passar a la primera cadena després del
Telediario de migdia, excepte en el cas de les quatre etapes de muntanya, que es
donaran senceres. També a La 2 hi haurà un resum diari de 20 minuts cada vespre.
Aquest any la sintonia de la Vuelta va a càrrec del gaiter asturià José Angel
Hevia, que també va ser present ahir en la presentació de l'esdeveniment
esportiu. 

Un 5% o 10% d'infectats no s'ha tractat mai i manté estables les defenses, tot i
portar el virus des de fa fins i tot 10 anys. Al costat d'ells hi ha el 60%
restant d'infectats que són portadors de virus resistents a diversos fàrmacs.
Aquests últims (uns 30.000 espanyols) són els que necessiten amb més urgència
que els científics facin un nou pas en la lluita contra la sida. El Col·legi de
Farmacèutics de Barcelona va proposar ahir a la Generalitat implantar un
programa pilot per dispensar medicaments retrovirals als pacients de sida a les
farmàcies. La iniciativa persegueix augmentar l'índex de compliment dels
tractaments, que se situa al voltant del 30%. D'aquesta manera es pretén
"normalitzar" la vida d'aquests malalts en evitar que es desplacin a grans
hospitals, moltes vegades allunyats dels seus domicilis, i disminuir els costos
de les teràpies. El col·legi basa aquesta iniciativa en un estudi elaborat sobre
el seguiment dels tractaments amb metadona que s'ha realitzat en un centre de
toxicòmans de la Diputació. Segons l'informe, el 67% dels drogodependents
segueixen satisfactòriament la medicació que se 'ls ha prescrit quan la metadona
es dispensa a la farmàcia, un 30% més que si se la dosifica el mateix malalt o
un familiar. 

A partir dels 13 anys, les nenes franceses que ho desitgin podran demanar als
seus col·legis la pastilla de l'endemà. I tan tranquil·les. Amb aquesta mesura,
la ministra Ségolène Royal ha armat, lògicament, l'enrenou. "En lloc de fomentar
les relacions sexuals d'aquesta manera - diuen els més conservadors -, valdria
més que defensés la castedat". És clar. El mateix va passar als EUA quan el
basquetbolista Magic Johnson va revelar que tenia la sida. "S'ha de practicar la
sexualitat amb precaucions", es va lamentar l'home. "Val més no practicar-la mai
fora del matrimoni", van clamar predicadors i altres apòstols de la continència.
En aquells moments acabava d'aparèixer l'autobiografia d'un altre monstre de la
NBA, Wilt Chamberlain, que afirmava tan tranquil que havia fet l'amor amb més de
20.000 dones. Amb unes plusmarquistes de la promiscuïtat com aquestes, no és
estrany que als puritans se 'ls ericés fins i tot el borrissol del pubis. A un,
que d'aquestes coses hi entén poc, no el preocupa l'ús de la pastilla de
l'endemà. L'inquieta, en canvi, la proliferació de relacions sexuals insegures i
ingènues entre els adolescents; tan absurdes moltes vegades com l'abús de
l'alcohol o l'increment del tabaquisme, per treure-li així qualsevol connotació
moral al tema. Seria millor, és clar, que tots visquéssim de manera feliç i
saludable. Però molts no saben - o no sabem - fer-ho. En aquest cas, impedim
almenys que augmenti el drama amb embarassos no desitjats, amb contagis absurds
o amb penes suplementàries per als que ja han fet el mal pas. És el que acaba de
fer el delegat del pla sobre drogues, Gonzalo Robles, al propiciar les
narcosales. Amb aquests llocs habilitats perquè els drogates es punxin en
condicions higièniques, no s'eradica la drogoaddicció, però s'evita que els
encadenats a aquest infern pateixin encara més. I aquesta no és una consideració
ni permissiva ni conservadora, sinó simplement humana. 

El districte de Ciutat Vella ha rebut un centenar de sol·licituds d'aspirants a
una llicència municipal per poder exercir de pintors, retratistes o
caricaturistes al tram final de la Rambla de Barcelona, quan les places
disponibles són 50. Un sorteig que se celebrarà el dia 17 de febrer decidirà el
repartiment de permisos. La iniciativa no ha estat ben acollida pels afectats,
però l'Ajuntament de Barcelona, amb el suport de l'Associació Amics de la
Rambla, sosté que és imprescindible posar ordre a la zona després de la
saturació de l'estiu passat. Les sol·licituds rebudes s'han dividit en tres
categories: pintors, artistes de l'esprai i, finalment, retratistes i
caricaturistes. Després de descartar els aspirants que no complien les
condicions necessàries - molts no tenen els papers en regla -, el districte ha
comptabilitzat un total de 39 aspirants per als 15 llocs reservats als pintors.
L'excés de demanda es repeteix amb els caricaturistes i amb els que treballen
amb aerosols. Vistes les xifres, la regidora del districte de Ciutat Vella, Katy
Carreras-Moysi, medita buscar una zona emergent del centre de la ciutat en què
els candidats que no obtinguin llicència per a la Rambla puguin seguir
treballant. Amb aquesta mesura s'aconseguiria dinamitzar algun espai
reurbanitzat recentment. Músics de carrer. Els músics del carrer van presentar
ahir un recurs contenciós administratiu als jutjats de Barcelona contra el
decomís d'instruments dut a terme per la Guàrdia Urbana en compliment de les
ordenances municipals. El president de l'Associació de Músics del Carrer, Félix
García Omella, va reivindicar davant del jutge el dret dels músics del carrer a
expressar-se en els espais públics i va reclamar que se 'ls tornin els
"instruments de treball". 

Natwest rebutja les noves ofertes dels bancs escocesos. El banc britànic
National Westminster Bank va rebutjar ahir una altra vegada les ofertes
revisades de Royal Bank of Scotland i Bank of Scotland per considerar que
representen una significativa pèrdua de valor per als accionistes i també un
augment dels riscos, va informar l'entitat en un comunicat. Segons aquest banc,
si alguna de les ofertes de les dues entitats escoceses i els seus aliats - el
BSCH, en el cas del Royal Bank - se salda amb èxit, donarà lloc a una societat
financerament feble. 

Un nen de 6 anys va matar d'un tret una companya com a venjança a l'hora del
pati. Indignació popular quan s'ha sabut que l'agressor va poder portar
lliurement una pistola a l'escola. Els Estats Units van tornar ahir a quedar
commocionats per una tragèdia escolar. Una nena de 6 anys va morir per culpa
d'un tret que va sortir d'una arma que aguantava un nen de la seva classe, també
de 6 anys. Inicialment, s'apuntava que la pistola s'hauria pogut disparar de
forma accidental, però la sospita que l'atac va ser intencionat va guanyar força
a mesura que passaven les hores. En qualsevol cas, la tristesa es confonia amb
la indignació de saber que un nen va poder aconseguir una arma i portar-la a
l'escola lliurement. Un únic tret es va sentir a l'escola primària de Mount
Morris Township, població situada a uns 100 quilòmetres al nord-oest de Detroit
(Michigan). Va passar a les deu del matí hora local (les 16.00 hores a Espanya).
A la classe hi havia uns 22 nens. A l'escola, uns 450 alumnes. Amb un sol
impacte n'hi va haver prou per acabar amb la vida de la nena, que va arribar
mitja hora després a un hospital pròxim amb el cor ja aturat. Segons va revelar
Art Busch, fiscal del comtat on va tenir lloc l'incident, l'agressor i la
víctima s'havien embrancat en una baralla el dia anterior a l'hora de pati.
L'especulació immediata és que el nen, calent per la discussió, va pretendre
venjar-se amb l'arma. Com la va obtenir o qui li va facilitar és el que
intentava ahir dilucidar l'FBI i, per descomptat, es converteix en el punt clau
d'aquesta esborronadora història. "Estem interessats a saber com el nen va
aconseguir l'arma. Abans ja hem tingut altres casos de nens portant pistoles a
l'escola primària, però no s'havia anat mai tan lluny ", va comentar Busch.
"Arribarem al fons d'aquest assumpte". El nen va ser posat sota custòdia de
l'FBI. Les autoritats es van comprometre a tenir-lo en unes dependències
segures. La seva família també va ser interrogada. A l'escola, mentrestant, tots
els alumnes van ser enviats a casa. Els nens de primer curs que havien
presenciat el tret van estar retinguts unes hores perquè la policia els pogués
entrevistar. Segons les primeres informacions, l'agressor va treure la pistola,
va apuntar a un nen i es va girar després per disparar a la víctima. Les escenes
habituals es van reproduir a prop de l'escola. Els carrers adjacents van ser
tallats, els combois de les televisions ocupaven tota la zona del voltant i els
pares dels menors es desplaçaven esverats a recollir els seus fills. El
president Bill Clinton, en una esgotadora croada per promoure que hi hagi més
control d'armes, va lamentar l'incident: "¿Com ha aconseguit aquest nen l'arma?
¿I com ha pogut disparar-la? Si tenim la tecnologia per posar baldons de
seguretat a les pistoles, per què no ho fem? ". 

Després del pas de dos fronts ennuvolats que han deixat precipitacions poc
importants de neu per sobre dels 1.300 metres, l'anticicló oceànic s'establirà
al Pirineu i desviarà cap al nord la trajectòria dels núvols de pluja i neu. Al
Pirineu hi predominarà durant tota la setmana el cel clar, amb vent moderat i
fort de l'oest i nord-oest. Les temperatures nocturnes es mouran entre els 2 i
els 6 graus sota zero a 1.500 metres, i les diürnes, entre els 5 i els 10 graus
positius. Als Alps, el vent càlid i humit produirà més desglaç que nevades a les
cotes baixes i mitjanes. La forta radiació solar que hi haurà al migdia i la
temperatura més alta a la cara sud faran que s'humidifiqui el mantell de neu. 

Al llarg de l'any 1999, l'Institut Català de Finances, l'entitat de crèdit
públic de la Generalitat, va aprovar set nous crèdits al Maresme, per un import
de 202 milions de pessetes. D'aquestes operacions, cinc corresponen a préstecs
concedits per l'ICF, mentre que dos corresponen a avals. A les comarques de
Barcelona, l'any 99 es van aprovar 113 noves operacions de crèdit que sumaven
més de 21.500 milions de pessetes. D'aquestes operacions, 107 van ser préstecs,
l'import dels quals va pujar a 21.324 milions, i 6 avals. A Catalunya,
l'Institut Català de Finances va aprovar un total de 312 nous crèdits, per un
import global de 37.100 milions de pessetes. Aquesta xifra suposa un increment
del 23,6% respecte a l'import concedit l'any 1998, mentre que el nombre
d'operacions ha estat un 28,4% superior al de l'anterior exercici. D'aquestes
operacions, 221 ja van formalitzar-se en el mateix exercici, per una quantia
total de 27.999.100 pessetes, un 32,2% més que el 98, que va ser de 21.176.800
pessetes. Són, en concret, 212 préstecs directes per 27.200.100 pessetes, un
97,1% de l'import total anual, mentre que únicament el 2,9% restant, 799.100
pessetes, correspon a 9 avals. L'import mitjà ha estat de 126.700 pessetes per
operació. En el decurs dels darrers anys, l'Institut Català de Finances ha
mantingut un ritme creixent d'activitat creditícia. El nombre de sol·licituds
rebudes durant l'any ha estat de 404, per una xifra propera als 50.000 milions
de pessetes. 

El director general del grup que fabrica les peces Lois i Cimarron, Vicente
Sáez-Merino, ha anunciat la decisió de la firma d'invertir 700 milions aquest
any per poder incrementar la producció per exportació, que ja representa el 62%
del total de facturació del grup. Aquesta expansió internacional també farà
possible convertir en fixos 209 treballadors temporals. 

La comarca del Garraf compta amb 24 inscripcions en el registre de nomenaments
tutelars no testamentaris de la Generalitat de Catalunya des de la seva creació,
el 1997. Aquest registre, únic a l'Estat Espanyol, preveu que els ciutadans
puguin designar un tutor per als fills menors no emancipats o incapacitats, i
fins i tot per a ells mateixos en previsió de ser incapaços en el futur. Al
Garraf s'ha registrat 1 tutela, a Vilanova i la Geltrú, i 23 autotuteles, una de
les quals és de tipus excloent. Un total de 13 veïns de Sitges van fer
designacions per autotuteles, segons les mateixes dades. El Registre de
nomenaments tutelars no testamentaris, que està regulat a la llei 9/1998 de 15
de juliol del Codi de Família, recull les inscripcions tant de tuteles, és a
dir, la designació per part dels pares de les persones que voldrien que es
fessin càrrec dels fills menors o incapacitats en cas que ells no puguin fer-ho
esporàdicament, com d'autotuteles, això és, el nomenament de tutors per a un
mateix en previsió d'una futura incapacitat, fins i tot en cas que sigui
temporal. Entre els supòsits que s'inclouen en aquests casos hi ha, per exemple,
els dels pares que per raons de feina han de viatjar molt i no poden tenir la
cura que voldrien dels fills, o bé les persones que preveuen anar-se'n a viure a
l'estranger un temps i volen que algú els administri el patrimoni que deixen a
Catalunya. També seria el cas dels avis que, en previsió d'una futura
incapacitat, volen que algú de confiança els administri els béns i tingui cura
d'ells fins que es recuperin. Aquest tipus de tuteles es regula legalment a
través d'escriptura pública, i és independent als testaments. A més a més, només
s'hi recorre en els supòsits puntuals, és a dir, quan un jutjat
d'incapacitacions ha d'intervenir. En aquest cas, el jutge comprova l'existència
d'aquesta tutela i el seu contingut i l'aplica escrupolosament. En el període de
funcionament d'aquest registre, els jutjats de Catalunya han fet un total de
1363 certificacions en relació a aquestes inscripcions, en un número que puja a
5 en el cas concret dels jutjats de primera instància i instrucció de Vilanova i
la Geltrú. La consellera de Justícia, Núria de Gispert, ha destacat respecte
d'aquesta normativa, que està regulada en Codi de Família, que 'és una qüestió
important, atès l'allargament de l'esperança de vida'. A Catalunya s'han
registrat un total de 1453 inscripcions des de l'entrada en funcionament del
Registre l'any 1997 fins a data 25 de maig de 2000, de les quals 297 corresponen
als cinc primers mesos de l'any. Les dades assenyalen que, de seguir el
creixement actual, aquest any se superarà en escreix el nombre d'inscripcions
que es van certificar el 1999, que van ser 436 en total. En el mateix període,
s'ha contestat a 1363 sol·licituds de jutjats que tramiten processos
d'incapacitació. Les dades facilitades per la Direcció General de Dret i
d'Entitats Jurídiques a INTRA-ACN assenyalen que de les inscripcions registrades
n'hi ha una que correspon a un no nascut; 911 són disposicions sobre dones i 541
sobre homes. El registre, a més a més de recollir designacions, també accepta
exclusions, és a dir, el nomenament explícit de persones que qui fa la
sol·licitud no vol que en cap cas actuï com a tutor seu. També està previst que
es produeixin revocacions de designacions i exclusions, en el cas de canvi de
parer. El tutor o tutora, segons recull el Codi de Família, 'ha de tenir cura
del tutelat o tutelada i li ha de procurar aliments, si els recursos del
patrimoni d'aquest no són suficients, i també donar-li una educació integral i,
si s'escau, fer tot el que calgui per a la recuperació de la seva capacitat i
per a la seva millor reinserció en la societat'. 

El Parlament de Catalunya, amb el vot de CiU, PSC-CpC, ERC i IC-V, i l'abstenció
del PP, ha instat el Govern a protegir la zona de Torrebonica de Terrassa
(Vallès Occidental) sense descartar la possibilitat que aculli un camp de golf.
La moció, presentada per ERC, promou la protecció activa de la via verda entre
Sant Llorenç de Munt i Collserola, on es troba el paratge de Torrebonica i Can
Bonvilà de Terrassa (Vallès Occidental). Tot i amb això, tant els grups de CiU
com del PSC-CpC han aprovat la proposta assenyalant que la construcció d'un camp
de golf no té perquè significar un element negatiu per a la zona si es fa
complint totes les condicions. El document reclama la definició d'una xarxa
d'espais naturals protegits, agrícoles i forestals de la Plana del Vallès, així
com la protecció dels aqüífers de l'espai comprès entre Torrebonica i Can
Bonvilà. Els quatre grups també han aprovat una esmena presentada per IC-V en la
qual es reclama la presentació d'un Pla Director Ambiental sobre els camps de
golf en un termini de cinc mesos. Per la seva banda, el diputat del PP, Josep
Maria Fabregat, ha justificat l'abstenció del seu grup apel·lant l'autonomia
municipal de l'Ajuntament de Terrassa. Tot i amb això, ha lamentat que 'algun
grup parlamentari intenti criminalitzar els camps de golf'. 

Una representació institucional, encapçalada per la Diputació i el Port de
Tarragona, i un reduït nombre d'empresaris de la demarcació s'han desplaçat a
Ucraïna i a Crimea amb l'objectiu d'atreure l'interès dels principals
industrials del país perquè inverteixin a la Costa Daurada. Aquesta visita ha
estat promoguda a instàncies dels empresaris més influents d'Ucraïna, que
mantenen una estreta relació amb les comarques de Tarragona pel fet de tenir-hi
la segona residència. La delegació tarragonina ha estat encapçalada pel
president de la Diputació de Tarragona, Josep Mariné; el president de
l'Autoritat Portuària de Tarragona, Lluís Badia; el president de la Cambra de
Comerç de Tarragona, Jaume Carrera; el president d'Exteriors de la Cambra de
Comerç de Reus, Jordi Just; el delegat general de la Caixa, Robert Leporace; el
sotsdirector general de Caixa Tarragona, Lluís Bordas; el director territorial
d'empreses del Banc Santander Central Hispano, Mario Pascual; i els empresaris
Antoni Alonso, de Reus i Urbano Rifaterra, entre d'altres. La visita s'ha
realitzat al més alt nivell institucional ja que la delegació tarragonina ha
estat rebuda per les primeres autoritats d'aquest país de l'est d'Europa que
l'any 1991 va aconseguir la seva independència de la URSS. Durant la visita han
conegut algunes de les principals indústries d'Ucraïna i els atractius turístics
més importants de la República de Crimea. La delegació tarragonina ha contactat,
en la seva estada, amb la principal agència de viatges ucraïnesa, Sam (Travel
Company), que precisament ahir dimecres va fer el primer vol xàrter directe
entre Kiev i Reus, que tindrà una periodicitat setmanal fins a finals de
setembre. La companyia confia poder augmentar la freqüència d'aquest vol en la
mesura que obtingui més places hoteleres a la Costa Daurada per oferir als seus
clients. En aquest sentit, el president de la Diputació va posar a disposició de
les autoritats d'Ucraïna els serveis del Patronat de Turisme de la Costa Daurada
amb l'objectiu d'incrementar el nombre de turistes ucraïnesos que visiten les
comarques de Tarragona. Amb motiu de la presència del president de l'Autoritat
Portuària de Tarragona, Lluís Badia, la delegació ha aprofitat la seva visita
per conèixer els principals ports turístics d'Ucraïna, amb els quals existeix
una relació comercial. En aquest sentit cal assenyalar que l'empresa ucraïnesa
Euroenergo està construint una terminal al port de Tarragona amb una inversió de
7.000 milions de pessetes. L'empresariat ucraïnès s'ha fixat en la demarcació de
Tarragona i no en cap altra de l'Estat espanyol ja que han descobert la Costa
Daurada a través del turisme, contactant amb empresaris del nostre territori i
veient les grans possibilitats que ofereix el nostre territori en matèria
d'inversions turístiques i en el sector immobiliari, que són els camps en què ja
han començat a invertir, atès que tres dels principals dirigents empresarials
d'Ucraïna han fixat la seva segona residència a la Costa Daurada. 

L'Índex de Preus al Consum va pujar un 0,2% a les demarcacions de Barcelona i
Tarragona el maig passat, segons dades de l'INE. La inflació acumulada a la
demarcació de Barcelona és de l'1,7% i la interanual se situa en el 3,5%. A
Tarragona, en canvi, la inflació acumulada és de l'1,5% i la interanual és del
3,3%. Els preus van pujar a Catalunya un 0,2% impulsats bàsicament pels
increments registrats en els carburants i en els productes energètics. A Lleida
els preus van incrementar-se un 0,1% i a Girona es van mantenir estables.
L'índex de preus acumulat en el que portem d'any se situa en el 1,6%. La
inflació interanual s'ha situat ja en el 3,6%, per sobre de les previsions
governamentals. Barcelona i Tarragona, amb un 0,2% d'augment són les
demarcacions catalanes amb pitjor comportament; a Lleida els preus van registrar
un augment del 0,1% i a Girona es van mantenir estables. El sector del
transport, a causa de l'increment dels preus dels carburants i dels productes
energètics, és el que ha experimentat el major increment a Catalunya, amb una
puja dels preus del 0,6%, seguit dels preus de les medicines, amb un increment
del 0,4%. L'habitatge i el parament de casa van pujar un 0,3%, el vestit va
experimentar una alça del 2% i els preus de l'alimentació van baixar el 0,1%.
L'Índex de Preus al Consum va ser del 0,2% a tot l'Estat, i la inflació
acumulada es va situar en l'1,5% mentre que el valor interanual de l'índex de
preus va arribar al 3,1%. Segons els grups, els carburants són els que han
experimentat un pitjor comportament amb un increment de l'1,8% el mes de maig,
un increment acumulat del 9,1% en el que portem d'any i un increment interanual
del 21,2%. Just al darrere, els preus dels productes energètics, amb un
creixement de l'1,4% també van influir en el mal resultat de l'IPC. L'increment
acumulat en el cas dels productes energètics ha estat del 6,6% en el que portem
d'any i entre el maig de l'any passat i el maig d'aquest any, aquest indcrement
ha estat del 15,4%. Els productes alimentaris no han registrat canvis en el seu
índex de preus en el cas dels elaborats mentre que els que no necessiten
elaboració han registrat un descens del 0,6%. 

El grup de CiU ha perdut aquest matí la primera votació al Parlament,
concretament a la Comissió de Cultura, en produir-se un empat entre els grups de
CiU i PP d'una banda i PSC-CpC, ERC i IC-V per l'altra i aplicar-se el 'vot
ponderat'. S'ha produït en la votació d'una proposició no de llei del PSC-CpC en
què es proposava que el professorat de formació d'adults, actualment sota la
gestió del Departament de Benestar Social, passés al Departament d'Ensenyament.
La votació dels dos blocs ha donat un empat a 12 ja que dos diputats de CiU
s'han endarrerit. Aquesta situació ha comportat que la presidència de la
Comissió de Cultura hagi aplicat el sistema del 'vot ponderat'. Això significa
que s'ha aplicat la projecció de la suma de vots obtinguts en les eleccions,
cosa que ha significat que la proposició no de llei hagi prosperat. La diputada
socialista, Assumpta Baig, ha assenyalat que el resultat d'aquesta votació
'expressa la voluntat popular' en les darreres eleccions. Aquesta és la primera
vegada que el partit del govern perd una votació per l'absència d'un dels seus
diputats a causa de l'ajustat equilibri de forces entre CiU i PP, per una banda,
i PSC-CpC, ERC i IC-V. Una circumstància que es podria reproduir en el ple atès
que la diputada de CiU, Flora Sanabra, està convalescent d'un accident de
trànsit i trigarà diverses setmanes a reincorporar-se a l'activitat política. En
el darrer ple no es va donar aquesta situació perquè la diputada d'ERC, Carme
Porta, era de viatge. 

Max Cahner, director de la "Revista de Catalunya", Marta Nadal, redactora en cap
de "Serra d'Or", Joan Anton Benach, director de "Barcelona Metròpolis
Mediterrània", Antoni Llevot, director de "Transversal" i Narcís Jordi Aragó,
director de la "Revista de Girona" van coincidir a assegurar ahir en la
presentació del número 200 de la Revista de Girona que la principal preocupació
que tenen les publicacions que dirigeixen és la manca de recursos. Per tots ells
la solució passa per una major implicació de la Generalitat en les publicacions
culturals catalanes i per les subvencions institucionals. Max Cahner, director
de la "Revista de Catalunya", Marta Nadal, redactora en cap de "Serra d'Or" en
substitució del seu director Josep Massot, Joan Anton Benach, director de
"Barcelona Metròpolis Mediterrània" Antoni Llevot, director de "Transversal" i
Narcís Jordi Aragó, director de la "Revista de Girona" van participar ahir a la
taula rodona "Les revistes culturals de Catalunya . Models i perspectives" que
ha organitzat la Revista de Girona amb motiu de l'edició del seu número 200. En
el col·loqui tots els responsables d'aquestes publicacions periòdiques culturals
van apel·lar a la col·laboració institucional per tirar endavant. Segons va
explicar Joan Benach, "la mancança de Catalunya ja no és de revistes culturals
sinó de revistes en general, de divulgació d'informació generalista". El
director de "Barcelona Metròpolis Mediterrània" va afegir que "seria bo que dins
la Corporació Catalana de Ràdio i Televisió (CCRTV) s'hi incorporés un diari
generalista, un diari esportiu i una revista de divulgació". Per Cahner,
Catalunya ha de seguir impulsant polítiques de normalització ja no només
lingüística sinó també cultural en tots els àmbits en què la cultura es
manifesta, des del cinema fins a la literatura infantil. Segons va exposar Marta
Nadal, de Serra d'Or, l'única publicació de les presents a la taula que no
compta amb subvenció institucional "seria una bona iniciativa restablir les
subscripcions que hi havia als centres d'ensenyament i que estaven finançades
des de la Generalitat". Per Nadal "caldria d'aquesta manera introduir la
necessitat de les revistes culturals a l'ensenyament secundari i posteriorment a
la universitat". Al seu torn Antoni Llevot de la revista "Transversal" editada
per l'ajuntament de Lleida ha manifestat que, "potser seria bo trobar una
fórmula com ara una xarxa de revistes municipals de cultura contemporània
impulsades des dels ajuntaments". Tots ells han afegit que cal trobar noves
formes de col·laboració entre les institucions i les revistes per agilitzar i
optimitzar els canals de distribució. Pels directors de les revistes culturals
les subvencions haurien de donar un certa independència a les publicacions per
poder-se gestionar com empreses i d'aquesta manera trobar-ne la divulgació
adequada. Narcís Jordi Aragó ha afegit que "a la problemàtica que tenen les
revistes culturals en qualsevol país s'hi ha d'afegir el greuge que Catalunya no
és un país normal i per tant encara es converteixen en més minoritàries" . 

Membre de la comissió permanent de SOS Racisme Catalunya. Hem de rebutjar els
missatges alarmistes del Govern Aznar per canviar la llei d'estrangeria i
retallar els drets de l'immigrant perquè poden conduir a una fractura social
difícil de superar. En les darreres setmanes hem pogut conèixer els arguments
del Govern i el Partit Popular (PP) per modificar la llei d'estrangeria. Ara ja
s'han concretat les seves propostes, i totes elles neguen drets dels ciutadans
immigrats. Es tracta d'un discurs que es basa en el mite de la invasió, a
intentar convèncer-nos de la necessitat d'augmentar la repressió a la
immigració. Amb aquesta demagògia el Govern pretén identificar immigració i
delinqüència. En definitiva, el que pretén és treure beneficis d'un debat
confús, irreal i que s'ha resolt a partir de la irracionalitat. Des de SOS
Racisme volem alertar que aquest discurs i aquesta modificació pot abocar-nos a
una fractura social difícil de superar: aprofundir la situació de desigualtat
que pateixen les persones immigrades consolida una societat amb ciutadans de
primera i ciutadans de segona categoria; fomentar la por i la desconfiança
davant aquestes persones difon una visió de la societat basada en un ells i un
nosaltres fictici però que trobarà més elements d'identificació a partir de les
desigualtats. Ara és fonamental reorientar el debat sobre immigració, abandonar
les urgències que ha generat la psicosi alarmista i centrar-se en l'abast que la
immigració té en el conjunt de la nostra societat. Les migracions són fenòmens
estructurals de totes les societats, no són una novetat, ja que formen part de
la història dels éssers humans. La immigració extracomunitària fa més de 15 anys
que és present de forma significativa a l'Estat. I malgrat totes les traves
administratives que hi posem, no és viable una societat tancada a les
migracions. L'ONU afirma en un informe recent que Espanya necessitarà 240.000
immigrants a l'any fins al 2050 per poder mantenir la població actual, garantir
el sistema de pensions i conservar l'actual força de treball. El ministre
d'Economia informa que la despesa sanitària que genera la immigració és d'uns
5.000 milions de pessetes, mentre que la Seguretat Social diu que els 360.000
afiliats extracomunitaris cotitzen 140.000 milions de pessetes. Segons dades del
1996, el 41% dels immigrants irregulars que eren presents a l'Estat feia més de
cinc anys que convivien amb nosaltres, i un 21%, més de 10. Quan es parla
d'immigrants irregulars s'està parlant de persones que fa anys que conviuen amb
nosaltres. La majoria d'ells han perdut el permís de residència per les traves
que posa la llei. Cultivar la xenofòbia fomenta l'aparició i el reforç del
racisme organitzat i facilita les opcions electorals del feixisme. Cada vegada
que els partits democràtics d'Europa han assumit els postulats excloents i
repressors que sosté l'extrema dreta sobre la immigració, han provocat un
augment del racisme i dels partits feixistes. Jean-Marie Le Pen, a França, i
Joerg Haider, a Àustria, en són dos exemples ben clars. Si alguna cosa podem
aprendre de l'experiència dels nostres veïns, i ara també de la nostra, és que
amagar el cap sota l'ala no és solució. El racisme només es combat amb prevenció
i amb mecanismes d'integració plena. Quin sentit té que els ciutadans
comunitaris puguin triar els seus alcaldes, i els extracomunitaris, en canvi,
no? Què pensem fer amb els infants que han nascut aquí però que estan en
situació irregular? Com construirem una societat intercultural, mestissa, que
aprofiti els avantatges de futur del fet migratori? La igualtat de drets ha de
ser un eix fonamental de la nostra política migratòria si volem que reverteixi
en el benestar del conjunt de la societat. Apostar pel model de l'explotació
laboral i la precarietat social reverteix en el benestar d'uns quants. En
aquesta ocasió el PP no necessita vots per aprovar la reforma, necessita
legitimitat. Acompanyar-lo en aquesta aventura xenòfoba pot tenir conseqüències
importants. Per aquest motiu, val la pena recordar un fragment del manifest
subscrit per tots els partits de l'oposició per la concentració del 20 de
desembre passat: "Defensem que cal un marc legal que garanteixi els drets bàsics
de totes les persones immigrades, que permeti l'entrada al país per vies legals,
que combati qualsevol tipus de desprotecció o discriminació i que atorgui el
dret al vot". En la construcció d'una societat autènticament democràtica, cal
tenir present que la incorporació de nous ciutadans ens obliga a aprofundir en
la igualtat de drets i a dotar tots els ciutadans de les mateixes oportunitats
de créixer, d'integrar-se, de participar. Ens caldrà superar el dèficit
democràtic que suposa negar el dret de vot a una part de la ciutadania,
qüestionar els mecanismes d'accés a la nacionalitat que no responen a la
realitat i molts altres aspectes de l'organització de la nostra societat. En
definitiva cal apostar per polítiques actives en la integració social i política
dels ciutadans que ja avui formen part activa de la nostra societat. 

La Junta de la Comunitat de Regants del Garrigues Baixes ha criticat el DARP pel
seu intent de fraccionar el reg a la zona i, com a conseqüència, disgregar les
forces dels municipis afectats. Pels regants és inadmissible que el conseller
Josep Grau demani 'calma' quan el canal s'hauria d'haver construït fa 10 anys.
Tal com ja van anunciar fa uns dies, els agricultors presentaran un contenciós
administratiu contra el DARP i en funció del resultat d'una reunió amb els
responsables de la Confederació Hidrogràfica de l'Ebre no descarten emprendre
també mesures legals. Els regants han denunciat la decisió del departament
d'Agricultura de 'fraccionar' el projecte de reg inicial a la zona per tal de
disgregar les forces dels municipis afectats: Lleida, Puigverd de Lleida, Artesa
de Lleida, Aspa, Alfés, Alcanó, Sarroca, Torrebesses, Sunyer, Albatàrrec,
Montoliu de Lleida, Sudanell, Torres de Segre i Aitona. Consideren inadmissibles
les paraules del conseller Josep Grau demanant-los calma quan el canal que els
hauria de subministrar aigua hauria d'estar fet des de fa com a mínim deu anys.
Els pagesos diuen que l'administració ja ha destinat 1.800 milions de pessetes a
revestir el Canal d'Urgell per tal que pugui portar l'aigua suficient a aquests
municipis i que ja s'ha pagat les expropiacions del 50% del canal, des de
Puigverd a Aitona. Els regants també critiquen els intents del Govern català de
voler lligar el projecte del Garrigues Baixes a l'embassament de l'Albagés ja
que l'aigua els ha d'arribar pel Canal d'Urgell i no pel Segarra-Garrigues.
D'altra banda, els agricultors asseguren que ja tenen concedida des de 1971 una
concessió d'aigua d'hivern de 4,6 metres cúbics per segon durant 14 hores
diàries que els permetria salvar la campanya de cereals i es pregunten on és
aquesta aigua. Es tracta d'una decisió de la Confederació Hidrogràfica de l'Ebre
que obliga al Canal d'Urgell a donar aquesta quantitat. La construcció de petits
recs a la zona com el de Torres de Segre o els de Montoliu, Albatàrrec i Sunyer
que se sobreposen a la construcció del Garrigues Baixes estan provocant la
disgregació de la comarca i a la llarga enfrontaments entre els diferents
municipis afectats que són totalment innecessaris en la construcció del Canal
Garrigues Baixes. 

La candidata d'Els Verds-CEC en les darreres eleccions al Parlament de
Catalunya, Elisenda Forés, ha anunciat que abandona el partit per haver 'perdut
la il·lusió' en el projecte i, en general, perquè està decebuda de l'escassa
capacitat dels partits ecologistes. Forés, que ha enviat la comunicació a través
del correu electrònic, ha assenyalat que abandona la formació i que no es veu
amb forces per continuar. La dirigent ecologista considera que ha quedat
demostrat que l'estratègia dels partits ecologistes 'no és l'adequat' per fer
arribar el projecte a la societat. En aquest sentit, considera que 'si hi hagués
un sol partit verd potser s'aconseguiria, però quan el ciutadà va a votar i es
troba amb uns quants partits ecologistes que no sap què són, el que fa al final
és votar els partits tradicionals'. Forés s'ha pronunciat a favor de 'deixar de
costat els personalismes' i que els partits ecologistes s'uneixin en un de sol.

El Subdelegat del Govern de l'Estat a Tarragona, Raúl Navarro, ha accedit a
retirar les denúncies als pagesos que van tallar diverses carreteres el passat
19 d'agost com a protesta per l'increment de preus del gasoil. El sindicat
agrari Unió de Pagesos s'ha compromès, a canvi, a informar la Subdelegació abans
de convocar cap nova manifestació. Aquest ha estat un dels temes que s'han
tractat aquest matí en una reunió entre ambdues parts on s'han abordat també
qüestions com ara la immigració i la seguretat al camp. Després de quatre hores
de discussió, els pagesos n'han sortit satisfets en saber que finalment
s'arxivaran les denúncies contra alguns dels manifestants que el passat 19
d'agost van sortir a les carreteres de la demarcació. El Subdelegat del Govern,
Raúl Navarro, ha afirmat que la retirada de sancions s'ha fet a canvi de
l'elaboració d'un protocol d'actuació que preveu informar les autoritats abans
d'un nou acte de protesta. "Els pagesos s'han compromès a reunir-se amb
nosaltres i a informar-nos de les seves decisions en la mesura que afecten la
ciutadania, ja que hem de pensar en respectar la lliure circulació de la gent".
Navarro ha advertit que si els pagesos no respecten aquest acord, actuarà en
conseqüència. Recordem que a Lleida, la Subdelegació ha denunciat diversos
pagesos pel mateix motiu. El coordinador territorial d'Unió de Pagesos a
Tarragona, Salomó Torres, ha atribuït a la "manca de diàleg" i a un "malentès"
les denúncies instruïdes per la Guàrdia Civil en l'última protesta agrària i
s'ha mostrat satisfet que la Subdelegació hagi optat per arxivar-les. Torres ha
recordat la delicada situació que viu el sector després de l'incessant increment
de preus del gasoil i ha advertit que les properes manifestacions, previstes per
al 20 d'octubre, s'avançaran al setembre si el Govern de l'Estat no atén les
seves demandes o si continuen pujant els preus. El líder sindical ha reconegut
que la reunió amb el Subdelegat ha estat positiva i que hi ha hagut diàleg, però
ha advertit que "farem el que creguem oportú, en el moment que creguem oportú i
de la forma que creguem oportuna". La seguretat al camp ha estat una altra de
les qüestions abordades entre pagesos i el Subdelegat. Navarro s'ha compromès a
tenir tota la plantilla d'agents de la Guàrdia Civil coberta a la demarcació el
proper mes d'octubre. "Serem la primera província de Catalunya a fer-ho i això
ens permetrà arribar a tot el territori", ha precisat el Subdelegat, qui ha
recomanat als agricultors que siguin víctimes de delictes que ho denunciïn. El
membre de l'executiva permanent d'Unió de Pagesos, Josep Suñé, ha dit que el pla
de seguretat rural no ha funcionat i que han estat a punt d'abandonar-lo. En
opinió del líder sindical, les comarques de Tarragona "han quedat desprotegides
a causa del retard del desplegament dels Mossos d'Esquadra i de la marxa
d'agents de la Guàrdia Civil". Pel que fa a infraestructures, Unió de Pagesos ha
obtingut el compromís del Subdelegat de rebre informació de les previsions del
Govern de l'Estat en matèria de carreteres i xarxa ferroviària. Suñé ha admès
que en la qüestió del TAV "no hi ha consens, però volem que se 'ns informi per
poder planificar amb temps els nostres conreus". En aquest sentit, Raúl Navarro
ha dit que gestionarà una entrevista dels dirigents sindicals amb el Secretari
d'Estat d'Infraastructures, Benigno Blanco, i amb el cap de carreteres de la
demarcació. 

La Comissió d'Organització , Administració de la Generalitat i Govern Local del
Parlament ha aprovat una proposició no de llei que insta el Govern de la
Generalitat a establir un codi deontològic que reguli, especialment, l'ús del
correu electrònic en els sistemes d'informació de la Generalitat. La proposició
no de llei havia estat presentada pel PPC arran del fet que un treballador del
Departament de Cultura de la Generalitat va utilitzar el correu electrònic del
departament per fer un enviament demanant a un seguit de persones i institucions
que s'adrecessin a l'alcalde de Barcelona protestant contra la darrera desfilada
militar. Finalment, el PPC ha retirat un punt de la moció que demanava
l'obertura d'una investigació en el Departament de Cultura i s'ha limitat a
demanar la redacció d'un codi deontològic. Davant el nou redactat, el diputat
dels SCC Miquel Iceta ha assenyalat que 'un bri d'ingenuïtat no és dolent' i es
podia donar suport a la proposició no de llei un cop retirat el primer punt. En
el mateix sentit s'ha manifestat el diputat Joaquim Ferrer, de CiU, tot i que ha
recordat que el Departament de Governació ja està treballant en un codi
deontològic en la línia del reclamat pels populars. Per la seva banda, el
diputat d'ERC Joan Ridao s'hi ha oposat en considerar que la proposició no de
llei del PPC 'era una arma llancívola contra els partits que es van oposar a la
desfilada militar' i que ha estat personalitzada en un funcionari. El cap del
grup parlamentari d'IC-V, Rafael Ribó, també s'hi ha manifestat en contra en
considerar que és una qüestió que afecta a totes les administracions i no sols a
la Generalitat. 

Les obres d'aquest tram, de 475 metres, dotaran la calçada de característiques
més urbanes, l'ampliaran a set metres i hi crearan aparcaments. Els treballs,
que començaran al febrer, duraran vuit mesos i costaran 62 milions de pessetes.

La policia judicial de la Guàrdia Civil de Tortosa ha detingut una veïna de
Cunit (Baix Penedès), com a presumpta autora d'un delicte de detenció il·legal i
relatiu a la prostitució. La detenció s'ha fet com a conseqüència de tres
detencions més realitzades a finals de desembre passat en un bar-club de la
carretera N-340, al terme municipal d'Alcanar (Montsià). Agents de la Policia
Judicial de la Guàrdia Civil de Tortosa van detenir ahir a la ciutadana
colombiana Luz Dary V. E., de 40 anys i veïna de Cunit, com a presumpta autora
d'un delicte de detenció il·legal i relatiu a la prostitució. Segons la
Subdelegació del Govern a Tarragona, la detenció s'ha produït arran de les
investigacions de la Unitat de la Policia Judicial de Tortosa i com a
conseqüència d'altres tres detencions produïdes el passat dia 20 de desembre a
un bar-club de la carretera nacional 340, al terme municipal d'Alcanar. Cal
recordar que el mes passat van ser detingudes tres persones, domiciliades a
Alcanar, com a presumptes autores dels delictes de detenció il·legal,
proxenetisme, amenaces, coaccions i maltractaments. Aquestes detencions es van
realitzar a partir de les declaracions d'una ciutadana colombiana que es va
presentar a la caserna de la Guàrdia Civil de Benicarló (Castelló) denunciant
que s'havia escapat d'un bar-club situat a la carretera nacional 340 al terme
d'Alcanar. Segons les seves declaracions, la noia colombiana havia estat
retinguda en contra de la seva voluntat amb amenaces en contra de la seva
família a Colòmbia i havia aconseguit fugir del bar-club saltant des d'una
finestra de la segona planta de l'edifici. De fet, la noia presentava fractura
de pelvis, turmell i cama i va ser atesa a un centre hospitalari. El registre
realitzat per la policia judicial al bar-club va permetre localitzar quatre
noies més que van manifestar als agents la seva voluntat d'abandonar
l'establiment. Aquestes noies van ser ateses pels serveis socials de
l'Ajuntament de Sant Carles de la Ràpita. 

El coordinador general d'IU, Gaspar Llamazares, va deixar ahir entreveure que,
malgrat la suspensió de negociacions amb Juan José Ibarretxe respecte a la
formació del pròxim Govern basc, que no va considerar "traumàtica ni dramàtica",
la coalició d'esquerres segueix disposada a arribar a un acord amb els
nacionalistes. Per fer-ho, l'única cosa que va demanar al PNB i a EA va ser que
facin "un últim esforç" per deixar una "porta oberta" a l'entesa en un futur
pròxim. Ibarretxe i Madrazo, el 26 de maig. Ara està per veure què votarà la
formació que lidera Javier Madrazo a Euskadi en la sessió d'investidura
d'Ibarretxe, fixada per al pròxim dia 11. En tot cas, "IU durà a terme una
oposició seriosa, sensata i constructiva" perquè, segons Llamazares, aposta per
una política "per la pau i contra el terrorisme" que inclogui tots els
demòcrates de dins i de fora del País Basc. "Aquí sempre ens hi trobarà qui
vulgui", va assegurar . Llamazares, per una altra part, va negar que la ruptura
de negociacions amb el PNB-EA es degués, contra el que van afirmar ahir Xabier
Arzalluz (PNB) i Begoña Errazti (EA), a "problemes interns" de la coalició
IU-EB, i va assenyalar com a causes d'aquest distanciament la falta de consens
en el bloc social, principalment pel que fa a la carta de drets socials i a les
polítiques de vivenda i de medi ambient, aspectes que ja eren conscients que
suposarien una trava difícil i que, finalment, "han sigut insalvables des del
punt de vista pressupostari i programàtic". Madrazo, per la seva banda, va
insistir en els arguments que va esgrimir el seu cap de files, i va indicar que
la posició de la direcció d'IU-EB és "molt sòlida", de manera que "no s'hauria
embarcat" en aquest procés sense tenir la seguretat de la seva pròpia situació
dintre de l'organització. En aquest sentit, el líder d'IU-EB va retreure a Eusko
Alkartasuna que, en comptes d'al·ludir a suposades dissensions dintre de la
coalició i d'anteposar els seus interessos partidistes, no s'hagués
caracteritzat per afavorir l'entesa per arribar a un acord de govern. 

A l'espera de veure com queda el duel entre els dissenyadors Tom Ford (Yves
Saint Laurent) i Hedi Skimane (Christian Dior), la passarel·la de moda masculina
de París ha pres amb força aquest cap de setmana el relleu a Milà. Els francesos
Sophie Albou i José Levi van presentar ahir les seves propostes, en què aquest
últim va incloure pareos combinats amb camises de quadros. En els pròxims dies
també es veuran les col·leccions de Thierry Mugler, el català Lluís Juste de Nin
per a Armand Basi, i Marc Jacobs per a Louis Vuitton. Una absència sonada ha
estat la de Jean-Paul Gaultier. Segons sembla, les 300 creacions que va
realitzar per a l'última gira de Madonna i la preparació de la seva desfilada
d'alta costura, prevista per al dia 8, l'han deixat exhaust i no presentarà
noves col·leccions fins a la tardor. 

El foc, declarat poc després de les 17.10 hores a Hermanos Espax, va requerir la
intervenció d'11 vehicles dels bombers i un helicòpter. Una espurna a les
màquines d'envasament es perfila com la causa del sinistre. A la plantilla de la
firma, que es va haver d'evacuar, hi treballaven un centenar de magribins i
colombians. 

El Consell General del II Pla Estratègic Osona XXI ja disposa de l'esborrany del
document per a presentar-hi les esmenes i al·legacions i elaborar el redactat
definitiu. El Pla Estratègic Osona XXI, que es va començar a elaborar a mitjan
1999, s'ha d'aprovar l'octubre vinent. L'esborrany que s'ha lliurat al Consell
General és el resultat de refondre els documents de síntesi que han elaborat els
Grups de Treball, de les conclusions dels debats Osona XXI i les propostes
sorgides en la sessió de treball del Consell General. Aquest text no és
definitiu i requereix que es defineixin i concretin els objectius i qui els ha
de dur a terme. L'objectiu del pla és impulsar l'equilibri urbà-rural i
convivencial, la vocació de lideratge territorial i les possibilitats
econòmiques, socials, culturals, professionals i universitàries de la comarca
d'Osona. Dins d'aquest gran objectiu es proposa potenciar i promoure, amb
criteris de sostenibilitat, el teixit socioeconòmic, amb vocació europea i de
renovació i el compromís d'Osona amb la millora de la qualitat de vida i
l'equilibri social. Aquest objectiu es concreta amb tot un seguit de línies
estratègiques, que són: reforçar la cohesió interna i la projecció externa
d'Osona, garantir i augmentar la capacitat de formació de la comarca i la seva
oferta cultural d'acord amb la realitat social i l'evolució tecnològica,
potenciar i promoure el teixit socioeconòmic i productiu de la comarca impulsant
la implantació de nous sectors emergents, preservar l'equilibri urbà-rural amb
criteris de sostenibilitat i racionalitat en l'ús del sòl i dels recursos
naturals i millorar la qualitat de vida i el progrés integral de la comarca. 

Tres setmanes abans de la seva estrena comercial, 'Fantasmas de Marte' ha obert
aquest dijous al vespre el 34è Festival Internacional de Cinema de Catalunya,
Sitges 2001, amb molta acció, sentit de l'humor i discrets aplaudiments finals.
El director no ha estat a la presentació. Ell és una de les moltes baixes que el
Festival tindrà després de l'atemptat als Estats Units. De fet, a la breu
introducció prèvia a la projecció, feta per una de les actrius del film, Joanna
Cassidy - coneguda arran de la mítica 'Blade Runner', de Ridley Scott - no hi
han faltat referències a la psicosi que s'ha desencadenat a Nord-Amèrica després
de l'11 de setembre. El film inaugural està situat a Mart, l'any 2.176, i narra
la guerra que esclata entre els humans que han colonitzat el planeta a la
recerca de l'espai i els recursos naturals un cop esgotats els de la terra, i
una civilització marciana que ha despertat després de molts anys per eliminar
als invasors. A la pel·lícula no li falta cap tret del cine de Carpenter:
comercialitat, molta acció, simplicitat d'efectes especials, i, en aquest cas,
una clara referència als seus orígens de director de westerns, amb una batalla
final a la mina marciana on se situa l'acció, Shining Canyon, convertida en un
futurista OK Corral (el mític duel que va enfrontar els germans Clanton amb
Wyatt Earp i Doc Hollyday, i que va generar grans títols com 'Duel de titans'
amb Burt Lancaster i Kirk Douglas). Abans de l'estrena el festival ha projectat
el curtmetratge 'In absentia', un fascinant exercici conceptual d'imatge i
música dels anglesos Steve i Timothy Quay, que han presentat ells mateixos. Els
germans Quay seran un referent d'aquest Sitges 2001, on es veurà una amplíssima
retrospectiva tant de la seva filmografia com del seu treball escenogràfic. Un
cop inaugurat, demà comença realment el festival, que manté viva la tradició del
gènere fantàstic que sempre l'ha distingit. S'esperen amb expectació les moltes
pel·lícules orientals que s'han programat, i que copen la meitat de la secció
oficial. Al Fantàstic també destaquen tres títols catalans: 'Faust 5.0' de la
Fura dels Baus, 'La Biblia negra' de David Pujol i 'Dagon' de Stuart Gordon i
dos noms prou coneguts pel públic: David Lynch, que es presenta a concurs amb
'Mulholland Drive' i Hal Hartley que porta 'No such thing'. Els amants del
'gore' estan especialment pendents del coreà Kim Ki-Duk, prohibit a molts països
per la crueltat explícita de les seves cintes. En el capítol dels noms propis
destaca Peter Greenaway, que vindrà a Sitges a rebre el premi honorífic a la
seva carrera, i que aprofitarà per presentar dues pel·lícules '8 1/2 Women' i
'Vertical Features Remake' i el seu projecte artístic 'La maleta de Tulse
Luper'. Tot plegat més de 300 films en 9 dies, fins el 13 d'octubre. 

El segell lleidatà Sathcmo Jazz Records acaba de publicar dos treballs
enregistrats a principis d'aquest any, un de la sèrie 'Jazz of the Ages' i un
altre de la sèrie de vocalistes. Es tracta, en el primer cas, d'un CD del
pianista Joan Díaz titulat 'mosterbÚ' i és en format de trio. La vocalista Belén
Alonso, en canvi, interpreta temes de reconeguts compositors en format de sextet
i sota la direcció musical de David Mengual. El reputat compositor i
contrabaixista barceloní David Mengual és l'autor dels arranjaments del disc que
sota el nom de 'Cut loose' presenta la vocalista Belén Alonso. En aquest treball
interpreta temes de Stevie Wonder, Thelonious Monk, Leonard Bernstein o Jimi
Hendrix, entre d'altres. L'acompanyen en aquest cd, Víctor de Diego al saxofon;
Benet Palet, a la trompeta; Dani Perez, a la guitarra, Joan Díaz, al piano;
David Xirgu a la bateria i David Mengual al contrabaix. En una de les
composicions 'All or nothing at all', Juan Chamorro hi participa amb el seu
clarinet baix. En el cd hi ha un tema, 'Cada 3 per 3', d'Elisabeth Raspall, amb
lletra de la mateixa Belén Alonso. Precisament el pianista Joan Díaz acaba
d'editar també en el mateix segell discogràfic 'mosterbÚ', amb nou temes propis
i acompanyat de David Gómez a la bateria i de David Mengual, al contrabaix. En
un dels temes, 'Changes' els papers es canvien una mica i David Mengual s'asseu
davant del piano i també participa en la percussió mentre que David Gómez
participa en el vent i la percussió i Joan Diaz canvia les tecles per la
trompeta i la percussió. Tots dos treballs es van enregistrar a Barcelona amb el
concurs de Jordi Vidal i sota la producció de Josep Ramon Jové. En el cas del
disc de Belén Alonso, la fotografia de llibret és de Julia Llona i el disseny de
Juanjo Melgar; en el disc de Díaz, la fotografia i el disseny del llibret són de
Carlos Roche. 

La criatura que es va trobar dimarts a la capella de l'Hospital Comarcal de
Figueres es recupera favorablement. Els metges mantenen el nadó a la incubadora
fins que tingui un pes normal. Els Mossos busquen els pares. 

L'Audiència de Barcelona ha absolt un promotor immobiliari veí de Gavà (Baix
Llobregat), a qui el fiscal va demanar un any de presó per quedar-se els
dipòsits dels compradors d'uns pisos d'Olesa de Montserrat (Baix Llobregat), en
considerar la Sala que no s'ha demostrat que s'apropiés d'aquestes quantitats.
Segons la sentència de la secció setena de l'Audiència de Barcelona, a la que ha
tingut accés Intra-ACN, 'no podem considerar que els desplaçaments patrimonials
denunciats, en relació al volum econòmic global de l'obra, hagin estat destinats
a un fi diferent al de sufragar les despeses de construcció de l'immoble'. La
fiscalia va acusar Joan P.R. d'un delicte d'apropiació indeguda, i l'acusació
particular va ampliar els càrrecs amb el d'estafa. Els fets es remunten al
període que va de febrer a agost de 1994, quan l'acusat era l'administrador únic
de l'empresa Royal Olesa , S.L., que promovia la construcció d'uns locals i
habitatges a la plaça Francesc Macià en confluència amb la Rambla de la
localitat d'Olesa de Montserrat. Les acusacions van sostenir durant el judici
que el processat va fer el cobrament de quantitats en efectiu quan els
compradors signaven el contracte d'adquisició, així com la signatura de lletres
de canvi que s'havien de fer efectives en el moment de lliurar la propietat, i
que aquestes quantitats les va aprofitar en benefici propi. El processat,
d'aquesta forma, va rebre el mes de febrer 1.000.000 de pessetes i quatre
lletres per un import de 29.800.000 pessetes d'un matrimoni, corresponents a la
compra d'uns locals, que ell mateix va lliurar posteriorment a Construcciones
Romaris, l'empresa que estava executant les obres. El mateix mes de febrer va
rebre un altre milió de pessetes corresponent a una altra operació, així com
posteriorment, en el d'abril, 200.000 més en efectiu i tres lletres més per un
import de 8.698.000 pessetes. En aquests dos darrers casos també va lliurar les
lletres a l'empresa constructora, que a començaments de 1995 va fer una fallida
econòmica que va deixar les obres sense concloure i sense que els compradors
recuperessin els diners. Durant el judici l'acusat va negar la seva
responsabilitat en els fets, derivant-la cap a l'entitat bancària, que va
prometre uns ajuts que després no va atorgar, i cap a la constructora, que es va
quedar sense liquidesa en fallar aquests diners. Segons la sentència, no hi va
haver cap estafa perquè no s'ha demostrat l'engany: l'acusat no va celebrar un
contracte que constituís una pura ficció buida de contingut que tanqués realment
una trampa al patrimoni aliè, sinó que l'acusat havia posat per al compliment
del contracte mitjans materials i empresarials, no podent oblidar que realment
va dur a terme la construcció de l'edifici, tot i que va haver de paralitzar-la
per una situació de fallida econòmica. 

El xilè De Gavardo (KTM) i el japonès Masuoka (Mitsubishi) van guanyar la
cinquena etapa del ral·li Dakar que ahir es va disputar entre les localitats de
Rabat i Raixidia al Marroc. Roma, tercer en motos, i Fernando Gil, vuitè en
cotxes, són els espanyols més ben classificats a la general. 

El conseller d'Economia de la Generalitat, Francesc Homs, va destacar ahir les
"escasses incidències" registrades a Catalunya en el primer dia de circulació de
l'euro. Homs també va subratllar la intensa utilització dels caixers automàtics
al llarg del dia, que van arribar a provocar la formació de llargues cues en
alguns dispensadors de bitllets. El conseller va reconèixer que l'estrena de
l'euro ha provocat "algunes dificultats, com a conseqüència de les incidències
lògiques de la substitució de la moneda". Homs, que va intentar sense èxit
treure euros d'un caixer autòmatic al centre de Barcelona, va assegurar que a
partir d'avui - primer dia laborable de l'euro - "es podrà avaluar la situació
amb més precisió, quan obrin tots els bancs i les caixes". El titular d'Economia
va insistir que els ciutadans "tenen 60 dies per normalitzar la seva vida amb la
nova moneda", tot i que va demanar "un esforç per assimilar l'euro amb rapidesa
i no deixar-ho per més endavant". Malgrat les escasses incidències, l'Institut
Català de Consum (ICC) va rebre ahir les primeres queixes de consumidors i
empreses per motius relacionats amb l'euro. En les primeres 12 hores
d'implantació de l'euro, l'equip especial de guàrdia de l'ICC es va enfrontar
amb sis queixes. Al marge de la falta d'euros en alguns caixers, els consumidors
van denunciar dos comerços que no acceptaven euros i un assortidor de gasolina
que, amb l'arrodoniment, donava menys carburant del que corresponia. 

El portaveu del Grup Parlamentari PSC-PSOE-CpC, Joaquim Nadal, ha exigit a CiU i
PP 'prou comèdia' davant 'l'escenificació pactada de discrepàncies sense sortir
del guió del seny' i 'la sensació creixent de saturació i insatisfacció' que
generen les relacions entre CiU i PPC davant la possibilitat que els
conservadors puguin deixar de donar suport als convergents i es puguin avançar
les eleccions a Catalunya. En qualsevol cas, davant la possibilitat d'eleccions
anticipades, Joaquim Nadal ha assegurat que els socialistes no salvaran CiU i
que 'el PSC està preparat i vol guanyar bé i sobrat'. Nadal ha apuntat la
discrepància interna i externa de la federació de CiU enfront del PP ja que,
d'una banda, hi ha veus a favor d'un trencament definitiu i, de l'altra, es diu
que es presentarà un recurs d'inconstitucionalitat contra la Llei d'Estabilitat
Pressupostària però en canvi no es farà el mateix amb la Llei Orgànica
d'Universitats (LOU). Joaquim Nadal considera que l'acció de Govern de Jordi
Pujol i del seu 'aprenent' - referint-se al conseller en cap, Artur Mas - cada
dia genera 'noves evidències de males pràctiques o incompetència que ens fa
perdre tots trens i fa que Catalunya ho pagui molt car', ha indicat el líder
socialista, com el nou brot de Pesta Porcina Clàssica a Tona (Osona), problemes
en el subministrament elèctric, retards en infraestructures. La Comissió
Executiva del PSC ha demanat per veu de Joaquim Nadal i ha insistit a dir que
cal 'posar fre a la impunitat' que hi ha a Catalunya en matèria de seguretat
ciutadana i que per això cal cobrir les vacants i adequar les retribucions dels
Cossos de Seguretat de l'Estat. Així mateix els socialistes defensen una reforma
del Codi Penal per impedir la multireincidència. El PSC-PSOE considera necessari
unificar en un sol comandament la gestió policial. A més per evitar 'aquesta
sensació que uns van arribant a poc a poc i els altres se 'n van sense cobrir
les places' el portaveu ha instat a accelerar el desplegament dels Mossos
d'Esquadra com a policia integral. L'Executiva dels socialistes ha aprovat
promoure la inclusió a la Llei Electoral que la quota tant d'homes com de dones
estigui per sota del 40% a les llistes electorals. 

L'ideari esquerrà, el romanticisme, la sobrietat intel·lectual, l'esperit
idealista que Léo Ferré va defensar tota la seva vida planaran aquest cap de
setmana a la sala L'Espai de Barcelona. El cantautor Xavier Ribalta entroncarà
entre avui i diumenge que ve el repertori del músic, cantant i poeta francès amb
l'avantguardisme poètic de Salvat Papasseit. Segons Ribalta, tots dos van fer
del "compromís un camí artístic i vital". Promulga Ribalta que avui dia tant
l'un com l'altre formarien part dels moviments antiglobalització. "Tots dos van
ser uns antisistema". El francès, mort el 14 de juliol de 1993, a través de
l'anarquisme. I el català, pels seus orígens proletaris a la Barceloneta i la
seva idiosincràsia socialitzant, que el va portar a col·laborar en publicacions
com Los miserables, a fundar i dirigir la revista Un Enemic del Poble i a ser
empresonat per les seves opinions subversives. Al llarg de la seva carrera,
Ribalta ha recollit la ideologia combativa de Ferré i Papasseit que tant va
influir en la Nova Cançó - com també el seu sentimentalisme i intimisme -, en
tres discos. Tot l'enyor de demà (1970) - dedicat a l'autor de L'irradiador del
port i les gavines, que va morir el 7 d'agost de 1924, als 30 anys, gairebé
sense reconeixement -, Xavier Ribalta canta Joan Salvat Papasseit (2000) i Et
basta ! Xavier Ribalta canta Léo Ferré (2001) són els eixos que vertebren els
tres recitals de L'Espai. En ells, a més a més, aquest trobador de Tàrrega, que
va coincidir amb Ferré al festival Altaveu de Sant Boi el 1991, musicarà Màrius
Torres, Apel·les Mestres i Salvador Espriu amb els argentins Mike Ribas (piano)
i Jorge Labanca (guitarra). Explica Ribalta, molt vinculat a la chanson des del
seu exili a París entre el 1968 i el 1975, que sobretot busca "emocionar i
reflexionar amb l'únic suport de la paraula i la música, especialment ara que el
que impera és la frivolitat", diu. Als concerts - previstos per avui i demà, a
les deu de la nit, i diumenge, a les set del vespre - hi han confirmat
l'assistència la viuda de Ferré, Maria, i els seus fills, Maria i Mathieu.
Aquest últim, impulsor de la reedició de les gravacions del seu pare des d'una
petita companyia discogràfica, La mémoire et la mer, també participa avui a la
FNAC de L'Illa Diagonal - set del vespre - en un debat sobre el compositor de
Jolie môme, Le bateau espagnol i Les anarchistes - tres cançons que no faltaran
a L'Espai en versió catalana -, juntament amb el cantautor català Miquel Pujadó.
En aquest acte, a més, es projectarà el DVD Léo Ferré sur la scène, que recull
els concerts que l'artista francès va fer al mític Olympia de París el 1972. 

Carles Barrera va accedir al càrrec de Síndic d'Aran el 19 de juliol de 1995.
Des d'aleshores, i amb dues legislatures, ha estat al capdavant de la màxima
institució aranesa, el Conselh Generau d'Aran, amb l'objectiu de desenvolupar al
màxim la llei 16/1990 de règim especial de la Val d'Aran i que preveu el traspàs
de diverses competències entre aquesta institució i la Generalitat de Catalunya.
Durant aquests anys s'han fet passos importants per a una major autonomia de la
Val, però Barrera assegura que el que cal és que 'els aranesos siguem capaços de
gestionar tots els nostres recursos'. Barrera assegura que la llei del règim
especial ja s'ha complert en el 80 per cent en les seves línies principals.
L'Aran és una comarca pirinenca amb característiques diferenciades de la resta
de Catalunya. El Conselh Generau d'Aran com a institució i el càrrec de Síndic
d'Aran estan documentats des de l'edat mitjana i la llengua pròpia de la zona és
l'aranès, una varietat de l'occità. Unes peculiaritats, aquestes, que es deixen
veure en el tarannà dels ciutadans de la vall, una idiosincràsia a cavall entre
la catalana i la francesa. El Conselh Generau es va recuperar l'any 1990 i des
de llavors vetlla pels interessos d'aquest petit país dels Pirineus. Des del 95,
el seu màxim responsable i defensor és Carles Barrera, de Convergència
Democràtica Aranesa (CDA), que té molt clar que l'Aran ha de funcionar per si
mateixa i per aquesta raó desenvolupa tant com es pugui la llei 16/1990, que fa
referència a aquest règim especial. 'La Val d'Aran s'ha de governar des de la
Val', afirma , i 'no des d'altres punts com intenten fer altres grups', diu en
referència al líder d'Unitat d'Aran, el principal partit a l'oposició, Francesc
Boya. En els últims anys s'han transferit un bon nombre de competències a la Val
a través de la Comissió de Traspassos Generalitat-Conselh. 'Ara el que volem és
que el que fins ara s'ha fet a partir de decrets, durant la propera legislatura
es pugui fer per llei al Parlament de Catalunya', afirma , 'ja que només
d'aquesta manera aconseguirem les competències plenes'. Si n'ha de destacar una
de totes elles com a més important, aquesta és la de Sanitat, que es va
aconseguir ara fa dos anys. 'Tot i que encara cal una consolidació del model
sanitari, als recursos del territori se 'ls treu molt més rendiment', afirma .
Com a exemple, l'ampliació de l'Hospital de Vielha, 'que s'ha modernitzat com no
es feia des de fa 10 anys'. L'assignatura pendent, però, continua essent
l'urbanisme i l'ordenació territorial, 'ja que cal fer un estudi d'un Aran
sostenible per als propers 25 o 30 anys'. De fet, s'estan començant a posar les
bases, i la Generalitat i el Conselh han començat a demanar la col·laboració
dels sectors per iniciar les bases d'un pla d'ordenació territorial, que servirà
com a punt de partida per a un pla general d'urbanisme. 'Cal que definim quin
model de país volem , quina població fixa pot suportar la Val d'Aran', afegeix .
Durant els propers quatre anys, Barrera vol treballar per implicar més als
ajuntaments aranesos en les polítiques del Conselh. 'Volem una relació més
estreta amb els consistoris, ja que la ciutadania té molt més assumit el seu
paper'. Per això, afirma que el compromís que pren des de Convergència
Democràtica Aranesa és el d''un compromís d'interrelació entre ambdós tipus
d'institucions'. Entre algunes de les iniciatives que pretén posar en marxa,
destaca l'Oficina Tècnica de Suport Urbanístic als ajuntaments. Tot i ser una
comarca amb un clima extrem en determinades èpoques de l'any, la Val d'Aran és
destinació turística durant tot l'any. Per això aquest és un sector que s'ha de
cuidar i estimular. El Conselh ja va crear en el seu moment Torisme de la Val
d'Aran, una iniciativa per promoure aspectes turístics de la comarca i
reforçar-la a través de la desestacionalització, un dels objectius per aquest
any. De fet, 'cal que els establiments familiars que haurien d'apostar pels
esforços de desestacionalització i matenir-se obert tot l'any'. Barrera no dubta
que per continuar potenciant el turisme són bàsiques les comunicacions, i per
això continua lluitant per a fer enrere al Ministeri de Foment sobre convertir
la N-230 en una autovia. 'Acabaria partint el territori en dos, no volem una
ampliació del traçat, sinó un tractament respectuós amb l'entorn', explica . Els
nous productes s'estan confeccionant a partir del Pla d'Excel·lència Turística,
com ara el Parc de Visualització de Fauna Autòctona de Bossost o la recuperació
d'unes antigues mines a la mateixa població i a Ares. Respecte al turisme de
natura més pròpiament dit, 'calen millores pel que fa a l'entorn, cosa que passa
per intentar dotar la comarca d'un Parc Natural de la Val d'Aran'. 'L'espai
natural ja el tenim , ara el que cal és donar-li una denominació de qualitat',
afegeix Barrera. Precisament Barrera ha anunciat que 'plantejarem seriosament
als ajuntaments que en aquests moments tenen terrenys de zona perifèrica amb el
Parc Nacional d'Aigüestortes i Estany de Sant Maurici si volen continuar-ne
adscrits, o prefereixen formar part del territori del Parc Natural'. L'actual
Síndic considera que 'el Parc Nacional no és una figura dels aranesos, i
nosaltres pretenem gestionar directament el nostre territori'. Pel que fa a
l'evolució de la llengua aranesa, Carles Barrera ho té clar: 'a nivell
d'escolarització, l'ús de l'aranès és perfecte perquè tothom pugui tenir
coneixements orals i escrits, però una altra cosa és incidir en l'ús social de
la llengua'. 'Hi ha d'haver una motivació d'orgull i d'identitat, que la gent
pensi que parlant aranès està defensant el seu territori'. El Síndic assegura
que des del Conselh s''està fent tot el possible, amb un nivell de publicacions
acceptable'. Ara, però, es proposa augmentar-ne l'ús social. 

El Govern ha aprovat el Pla Econòmicofinancer de l'empresa pública Regs de
Catalunya , S.A. (REGSA) per al període 2003 i 2012. Aquest Pla correspon als
estudis, projectes i obres en matèria de regadius a realitzar per l'empresa
pública REGSA per compte de la Generalitat de Catalunya. En concret, el Pla
preveu una inversió de 48,5 milions d'euros durant aquest any 2003 i una
inversió de 107,5 milions d'euros durant l'any 2004. El Pla contempla l'execució
d'actuacions ja iniciades, com ara el regadiu del Segrià Sud i la segona fase
del regadiu de la Terra Alta o el regadiu a Freginals. També contempla l'inici
durant aquest any 2003 de diverses actuacions en matèria de regadius, com ara
l'etapa IV del regadiu del Garrigues Sud, el tram B del regadiu de
l'Algerri-Balaguer i la seva xarxa de reg, la tercera fase del regadiu de la
Terra Alta, i els regadius amb aigües residuals a la Sènia i a Blanes, entre
altres. Amb l'aprovació d'aquest Pla també es garanteix la finalització durant
aquest període d'actuacions tan destacades com el regadiu de l'Algerri-Balaguer,
el Garrigues Sud o el regadiu del Segrià Sud. També inclou l'actuació del nou
regadiu a la conca de Tremp. Aquest pla no contempla les actuacions del canal
Segarra-Garrigues perquè l'any 2002 el Govern de la Generalitat ja va crear
l'empresa pública Reg Sistemes Segarra-Garrigues per a l'execució d'aquest
projecte. 

Les conseqüències de les diligències obertes per la fiscalia de medi ambient
contra les mines de potassa del Bages podrien derivar en l'aturada de
l'activitat. Segons la Plataforma Montsalat, si el jutge fa cas de la petició
del fiscal, l'activitat s'hauria d'aturar durant un mínim de 6 mesos per prendre
les mesures de seguretat pertinents. La fiscalia de medi ambient ha demanat al
jutjat que obri diligències contra l'empresa Iberpotash, que explota les mines
de Sallent-Balsareny i Súria, per un presumpte delicte contra els recursos
naturals i el medi ambient. La decisió de la fiscalia dóna resposta a una
denúncia presentada per la Plataforma Montsalat l'any 1997 acusant l'empresa de
provocar la salinització de les aigües de torrents i rieres. La petició que fa
el fiscal de medi ambient inclou una petició perquè es prenguin mesures
cautelars i es procedeixi a la clausura immediata dels abocadors de runams i es
prohibeixi que s'hi continuïn fent abocaments. Segons la fiscalia, les
instal·lacions destinades als abocaments de residus, que es fan en superfície,
no tenen cap mesura de seguretat ni d'impermeabilització que eviti que la
salinització arribi a les aigües. Per a la fiscalia, això fa que hi hagi un
'gravíssim risc de contaminació i d'afectació dels ecosistemes naturals de la
zona' i dels rius Cardener i Llobregat. La resolució del fiscal demana
responsabilitats pel presumpte delicte contra el medi ambient als actuals i
antics propietaris i directius de les mines de potassa del Bages, tant el
conseller delegat de Súria K i de Potasses del Llobregat entre els anys 1992 i
1998, José Ramon Membrillera, com el conseller delegat d'Iberpotash entre 1999 i
2001, Roberto Adolfo Hecker, que des de l'any 1998 és director general de
l'empresa. També vol que s'imputin el conseller delegat l'any 2002, Maurice
Kacen, el director tècnic de Súria K i de Potasses del Llobregat i director de
producció d'Iberpotash, Eduardo Sánchez, i el cap tècnic de medi ambient de les
dues empreses des del 1999, Antonio Sánchez. La Plataforma Montsalat ha decidit
presentar-se com a acusació particular. Una acusació que s'exercirà des de dos
àmbits i amb dos advocats diferents. D'una banda en representació dels
propietaris particulars afectats i de l'altra en representació dels grups
ecologistes. L'Ajuntament de Santpedor, que dissabte va ser representat en la
reunió de la Plataforma en la qual va decidir personar-se en la causa, va
anunciar la voluntat d'implicar-se també en el procediment com a acusació
particular. 

No tothom té la sinceritat del fiscal en cap de l'Audiència Nacional, Jesús
Cardenal, nomenat pel Govern en contra del dictamen del Consell Fiscal, per
argumentar que el cop de Pinochet no pretenia la subversió de l'ordre democràtic
vigent a Xile, sinó només la seva "substitució temporal" per garantir l'ordre
públic. Igualet que Franco. També el seu company Fungairiño va defensar els
militars colpistes argentins al·legant que la seva actuació no era "feixista, ni
antidemocràtica, ni contrària als drets humans". Tots aquests raonaments haurien
servit per justificar el cop de Tejero i Milans del Bosch al nostre país. Ni els
advocats defensors van arribar tan lluny. Però tant Fungairiño com Cardenal
tenen la valentia de lluir públicament el llautó de les seves preferències
ideològiques. Produeixen més repulsió aquests pinochetistes vergonyants de les
tertúlies radiofòniques i de les pàgines d'opinió de la premsa. Solen ocultar
les seves simpaties pel dictador xilè malparlant contra Fidel Castro i altres
dictadors, com si les culpes alienes fossin eximents de les pròpies. No serà mai
equiparable la revolució cubana contra una dictadura amb el que va passar a Xile
el 1973 per enderrocar un sistema democràtic. Des del punt de vista de la
legalitat anglesa es reconeix la immunitat dels caps d'Estat en exercici de les
seves competències, una cosa determinant per diferenciar tots dos casos, a banda
de la naturalesa i de la finalitat del comportament de cada dictador. Altres fan
servir com a tàctica el desprestigi personal de Baltasar Garzón, acusant-lo de
vedetisme, quan tot el món jurídic li reconeix el seu important paper en la
inauguració d'una nova era a favor de la universalització de la justícia. Molts
compatriotes nostres van blanquejar el seu fervor per la passada dictadura amb
una capa de calç democràtica, però al primer contratemps surten a la superfície
els seus verdaders sentiments. No ho poden evitar. 

ELS DIMECRES, LES ENTRETELES DE L'ECONOMIA. Pascual Maragall ha respost amb
cautela a les propostes de Pujol sobre el futur marc del sistema de finançament
autonòmic. El tempteig entre els candidats serà llarg i difícil d'interpretar.
El 1994 van concedir el Nobel d'economia als professors Harsányi, Nash i Selten
pels seus estudis sobre el funcionament de la competència entre comerciants d'un
mateix sector. La seva teoria s'aplica als mètodes de presa de decisions i és
coneguda com el dilema del presoner. Diu així: un jutge fa detenir X i I perquè
presumeix que han comès un delicte. No en té proves suficients i demana la
incomunicació per separat de tots dos. I llança a cadascun la seva proposta: "Si
confesses i acuses l'altre, sortiràs lliure". Les opcions són: l'un acusa
l'altre i queda lliure, i a l'acusat li cauen 10 anys; si tots dos callen,
surten lliures al cap de sis mesos per falta de proves; si tots dos s'acusen
mútuament, els cauen cinc anys a cadascun. Tant X com I coneixen no només la
proposta, sinó també que a l'altre se li presenten igualment les mateixes
opcions. És el dilema d'X i I: deduir com actuarà el contrari, si d'acusador o
de còmplice, en la innocència o en la inculpació. Una versió més actual és la
que va apuntar el candidat dels excomunistes alemanys de l'Est en les últimes
eleccions generals d'Alemanya. Deia Gregor Gysi respecte als dubtes dels
electors entre Kohl i Schröder que en un cas l'elector sabia què votava però no
qui votava , i en l'altre sabia qui votava però no què votava . És a dir, o
candidat conegut i programa per conèixer, o programa conegut i candidat per
conèixer. El dilema inclou, òbviament, una al·lusió al desgast de qui està en el
poder i la nebulosa de la continuïtat i al candidat emergent que manté
incerteses sobre el programa que aplicarà. Per evitar suspicàcies abans d'hora,
diguem que aquest mateix esquema ja es va donar en les eleccions britàniques
entre el conegut Major i l'emergent Blair amb els seus programes respectius. Ara
que ja tenim la proposta explícita de Pujol en matèria de finançament autonòmic
per al segle vinent, però que es vol començar a debatre ara, i que tenim la
resposta genèrica de Maragall sobre aquests mateixos principis, caldrà consultar
els mateixos premis Nobel per saber en quin mar de dubtes navega cadascun. Però
també aquestes dues propostes, la dels economistes i la del líder alemany, són
tan aplicables als candidats a president com als que els poden votar. Que ningú
es faci il·lusions, els llorejats el 1994 no ho van ser pel fet de trobar la
millor solució, sinó pel fet de descriure i concretar - amb les seves
formulacions matemàtiques corresponents - què guanya i què perd cada comerciant
segons l'opció que elegeixi. I Gysi tampoc va fer d'aquest plantejament l'eix de
la seva campanya, sinó la reflexió posterior als comicis. Pujol i Maragall se
saben les seves flaqueses i les seves fermeses. El president és deutor dels seus
pactes amb el PSOE el 1993 i amb el PP el 1996, arrossegats fins al Pressupost
del 1999, que és per a tot l'any, tant si tria el març com el novembre per
convocar eleccions. El candidat Maragall sap que és deutor de l'estratègia del
PSOE, encara que preferiria la del PSC, i que té per candidat al Govern central
un company de partit que és més estimat a Barcelona que a Madrid, però que convé
per a la seva estratègia que estigui més a Madrid que a Barcelona. Si seguim els
Nobel, la decisió dels comerciants (de vots, valgui l'expressió) es basa més a
endevinar l'estratègia del competidor directe, el que busca el mateix client. Si
seguim Gysi, el dilema sobre les diverses opcions es redueix a la meitat:
s'elegeix entre qui es vota o què es vota, perquè els altres dos extrems (la
seguretat de qui i què, la inseguretat absoluta de qui i què, candidat i
programa desconeguts) estan descartats per al cas català. La curiositat és que
els dos candidats han mogut fitxa intentant reduir el risc contrari. El massa
conegut presenta un programa; la seva alternativa, que ha captat les ànsies de
canvi, es presenta a si mateix. Pujol vol accentuar el que es vota (pacte
fiscal); Maragall, qui es vota. El candidat ha ratificat fins ara la descripció
que li va fer, quan era alcalde, el col·lega Manuel Vilaseró, que deia que és un
home que va un metre per sobre del terra: hi veu més enllà que els altres, però
desconeix perillosament el que passa en el seu entorn immediat. Encert i risc a
la vegada. Comencem bé: el jutge és el contribuent. 

L'hospital no atribueix la mort al fong. José Fernández Vázquez, d'Orense i de
75 anys, que va ser operat a l'Hospital do Meixoeiro de Vigo, és la quarta
víctima mortal del fong Aspergillus, segons assegura la seva família. Les
autoritats sanitàries gallegues, no obstant, només reconeixen tres morts per
aquesta causa després que es descobrís la presència d'aquest fong en set
pacients a qui havien intervingut al quiròfan de cirurgia cardíaca d'aquest
hospital entre el maig i el juny. La família de Fernández Vázquez, mort el
setembre passat, sosté que l'autòpsia va confirmar el contagi per l'Aspergillus.
Els responsables de l'Hospital do Meixoeiro van reconèixer dijous que aquest
pacient figurava entre els set contagiats pel fong, però van rebutjar que la
mort de Fernández Vázquez fos deguda a aquesta causa. L'hospital assegura que el
contagi no comporta en tots els casos la mort del pacient. "No és un cas nou. Ja
sabíem que era un infectat, però no podem assegurar que hagi mort per aquesta
causa. No tenim constància documental que hagi estat així ", va afirmar el
gerent de l'hospital, Cayetano Rodríguez. Els responsables del Servei Gallec de
Saúde mantenen que no hi ha proves científiques que la mort de Fernández Vázquez
sigui per l'Aspergillus. L'home va morir el 5 de setembre a la residència
sanitària d'Orense. Al juny havia estat operat del cor a l'Hospital do
Meixoeiro, que li va donar l'alta al juliol. A pesar d'aquesta nova denúncia, la
Conselleria de Sanidade dóna per eradicat el brot, després d'examinar els 127
pacients operats entre el maig i el juny a la unitat de cirurgia cardíaca de
l'hospital. El virus va penetrar al quiròfan a través de la ranura d'una tela
que separava una obra del passadís de l'hospital i la sala d'operacions. 

Ibarretxe va jurar el càrrec amb la fórmula utilitzada per Aguirre el 1936. Juan
José Ibarretxe va elegir per jurar el càrrec la mateixa fórmula que va utilitzar
el seu antecessor el primer lehendakari basc, José Antonio Aguirre Lekube, el
1936: "Davant Déu humiliat, sobre la terra basca, en record dels avantpassats,
davant l'arbre de Gernika, davant vostre, representants del poble, juro
desenvolupar fidelment el meu càrrec". En un acte ple d'emoció i simbolismes, el
ja exlehendakari José Antonio Ardanza va entregar la makila (bastó de
comandament) al seu successor. En el llibre de firmes, Ibarretxe hi va escriure:
"Quina il·lusió per a un humil basc com jo, i quina responsabilitat". Però la
nota política més comentada durant l'acte va anar a càrrec d'Euskal Herritarrok
(EH), ja que cap dels seus 14 parlamentaris van assistir a la jura i presa de
possessió d'Ibarretxe, malgrat que li havien donat els seus vots. Una
legislatura més, la Casa de Juntes de Gernika, d'especial significació en la
història del País Basc, va acollir un ple extraordinari de la Cambra legislativa
autonòmica. Més de 300 convidats, entre parlamentaris bascos, diputats forals,
alcaldes i el ministre d'Administracions Públiques, Mariano Rajoy, van assistir
al traspàs de poders, que va comptar amb tres elements simbòlics: l'arbre de
Gernika, una Bíblia del 1859 en euskera i la makila, elaborada amb fusta de
nesprer i amb el pom de plata, amb l'escut del País Basc i la inscripció
lehendakaria. No hi va faltar de res. Ni la música, a càrrec de la banda de
l'Ertzaintza. Ni l'aurresku, ball d'homenatge. Ni les fotos conjuntes de les
famílies d'Ardanza i Ibarretxe. A la tarda, el lehendakari sortint va entregar a
l'entrant les claus de la vivenda a Ajuria Enea, tot i que aquest no pretén, de
moment, canviar de domicili per facilitar l'aclimatació de la seva família al
càrrec. 

La sonda espacial Mars Polar Lander sortirà avui del Centre Espacial Kennedy a
Cap Canaveral (Florida, EUA) amb la missió de buscar rastres d'aigua a la
superfície i el subsòl de Mart, per la qual cosa farà servir la tecnologia més
avançada. Si la missió es desenvolupa segons les previsions, la nau, que també
retransmetrà sons, arribarà a la superfície del planeta vermell el 3 de desembre
de 1999. El llançament tindrà lloc a les 15.21 hores de Florida (21.21, a
Espanya). La manera d'aterrar sobre Mart serà una de les novetats d'aquest
projecte si ho comparem amb el revolucionari Mars Pathfinder, l'anterior sonda,
que va transmetre imatges en directe del planeta per primera vegada. Quan
s'acosti a Mart, la Polar Lander llançarà dues càpsules Deep Space 2, que
s'assemblen a dues bales de fusell. Aquestes s'estavellaran contra el sòl a una
velocitat d'uns 200 metres per segon. Una vegada incrustades aquí, es posarà en
marxa un petit aparell perforador que arribarà a una profunditat màxima de dos
metres. El seu objectiu serà trobar rastres de l'aigua que hi podria haver hagut
a la superfície. El mòdul principal baixarà sobre la superfície amb paracaigudes
i hi aterrarà fent servir retrocoets. La principal novetat de la nau serà el
micròfon que porta incorporat. Gràcies a ell els investigadors podran fer-se una
idea de la manera com es transmeten els sons a l'atmosfera de Mart. Des de la
Terra es podrà sentir per primer cop el soroll del vent i les tempestes a la
superfície d'un altre planeta. Igual que el Mars Pathfinder, una càmera enviarà
imatges en color en directe. 

Els alemanys tenen una gran estimació per la seva moneda nacional, que és la més
forta de la Unió Europea i s'ha convertit en un refugi segur per als inversors
en temps de crisi davant el dòlar nord-americà i el ien japonès. 

Els veïns recolzen el vial de circumval·lació. L'Associació de Veïns Ausiàs
March de Gavà defensa el projecte de construcció d'un vial de circumval·lació al
Turó del Calamot per desviar el trànsit de camions del casc urbà. El projecte ha
estat aprovat per l'ajuntament, malgrat que els ecologistes i els partits de
l'oposició municipal no hi han donat suport. 

La justícia ha de ser exemplar i didàctica, però la veritat és que no anem per
bon camí. Ens agrada creure que la justícia és ràpida, justa, eficaç, exemplar i
compresa per tothom. Però quan la gent no comprèn certes decisions, s'ha de
preguntar on és l'error. Només cal posar-se a les portes de qualsevol tribunal
de qualsevol lloc del món per confirmar que, almenys una vegada al dia, algú
surt de l'edifici exclamant amb satisfacció la frase: "S'ha fet justícia". Hi ha
moltes probabilitats que, amb rigor matemàtic, un nombre igual de persones
s'allunyin del lloc malhumorades remugant la frase: "¡No hi ha dret!". La
justícia és una institució que serveix per a la resolució dels conflictes entre
la gent. És lògic que la interpretació dels codis produeixi aquesta doble
sensació de protecció i d'indefensió en funció del paper que s'ocupa en el
drama. Però el que ja no és tan lògic és que la justícia desemboqui en la
sensació de perplexitat que a vegades creen algunes decisions judicials. No és
estrany, doncs, que els jutges, antany tan respectats, acabin sent tan
vulnerables com ho és per exemple un àrbitre de futbol. 

Hisenda som tots, incloent-hi Gunilla von Bismarck. Així ho entén l'Agència
Tributària, que vol embargar a l'aristòcrata més de 89 milions de pessetes. El
gros d'aquesta quantitat correspon als ingressos que procedeixen de les seves
periòdiques i remunerades aparicions en diverses revistes i programes del cor.
L'Administració s'ha dirigit a aquests mitjans de comunicació per requisar les
quantitats que havia de percebre Gunilla, a la qual a més a més se li reclamen
els interessos. Gunilla està al punt de mira d'Hisenda des del juliol de 1995.
Les indagacions anaven encaminades a esbrinar el temps real que l'estrella de la
jet passava a Espanya i que, segons aquesta, mai era superior a sis mesos l'any,
el límit per no declarar els ingressos obtinguts a Espanya. Els passos de
Gunilla van ser seguits discretament, i així es va comprovar des de les dates de
les seves compres fins a la freqüència amb què portava els seus gossos al
veterinari. La versió de l'aristòcrata indicava, contràriament, que residia la
major part de l'any a Mònaco, per la qual cosa no havia de tributar a Espanya, i
que va ocasionalment a Marbella. El setge a Gunilla ha transcendit després que
una productora televisiva admetés haver rebut una "diligència d'embargaments de
dret de crèdit". Aquest requeriment reté els diners que l'empresa deu a
l'embargat fins que aquest pagui Hisenda. L'exmarit de Gunilla, Luis Ortiz, va
manifestar ahir que "és mentida" que la noble degui 89 milions a Hisenda. Va
assegurar que la seva ex "no ha cobrat mai res a Espanya" i que "els diners que
té els ha portat en divises", encara que va admetre que "sembla com si a ella
l'hi haguessin pagat a Espanya". La carta del fisc a una productora "no és res
més que un intent de fer mal a Marbella", ja que, va reiterar, "Gunilla no hi té
cap bé aquí". La notícia que l'Agència Tributària havia ficat l'ull als famosos
instal·lats a la Costa del Sol va provocar fa més de tres anys una reacció
indignada entre els habituals de la jet. Fidel al seu estil, l'alcalde de
Marbella, Jesús Gil, es va mostrar llavors preocupat pel que va titllar de
"terrorisme turístic". La infatigable animadora de la nit de Marbella ha pres
precaucions. El seu contestador respon amb un "Hola , no sóc a Marbella" com a
salutació, i les seves intervencions televisives van sempre acompanyades del
comentari que acaba d'aterrar d'un avió procedent del principat monegasc. 

En els sis anys de mandat d'Elías Yanes, la jerarquia espanyola s'ha abocat en
qüestions pastorals internes i en el seguiment de l'estratègia vaticana, que
només ha saltat als mitjans de comunicació per la seva furibunda campanya contra
l'avortament i, recentment, amb la petició del perdó per a l'expresident xilè
Pinochet. L'Església continua tenint pendents amb el Govern l'establiment d'una
assignatura alternativa a la classe de religió i l'assignació tributària o nou
instrument de finançament. La caiguda de la recaptació a través de l'IRPF en la
pròxima declaració de la renda ha eliminat l'augment del 0,5% previst, ja que ni
doblant el percentatge s'aconseguiria la partida necessària. "Es trepitgen els
drets dels immigrants, augmenta la societat de consum, el capitalisme salvatge,
les desigualtats la societat frívola estil Tómbola. Però callen per por de fer
enfadar el PP, a veure si els resol tots aquests temes ", comenta un teòleg
progressista. 

El president asturià, Sergio Marqués, va qualificar ahir "d'esperpèntic" que la
seva antiga formació política, el Partit Popular, decideixi presentar una moció
de censura en contra seu quan només falten "100 dies per a les eleccions
autonòmiques". Per aquest motiu va considerar un exercici de "coherència" el
rebuig generalitzat que ha rebut la decisió dels conservadors entre els partits
de l'oposició. Malgrat la certesa que no prosperarà - al PP li falten ara set
vots a Astúries arran de l'expulsió de Marqués -, el comitè executiu regional
del partit de José María Aznar va aprovar ahir per unanimitat plantejar la
censura contra el president del Principat. Els populars faran oficial la seva
decisió demà, quan la registraran al Parlament asturià. La moció de censura es
podria debatre dimarts o dimecres de la setmana que ve. El candidat del PP a la
presidència del Principat i actual president del Parlament asturià, Ovidio
Sánchez, va argumentar que la decisió del seu partit respon a la necessitat de
"recuperar la normalitat democràtica i institucional" a Astúries, on governa a
la pràctica un president d'un partit que no es va presentar a les eleccions.
Marqués va ser proclamat dissabte president i candidat electoral de la Unió
Renovadora Asturiana (Uras). L'alcalde d'Oviedo, Gabino de Lorenzo, també del
PP, va aprofitar l'avinentesa per dir que Marqués va ser un "llast electoral"
que va suposar que el partit no guanyés a la comunitat per majoria absoluta. El
secretari general del PP, Javier Arenas, va defensar des de Palma de Mallorca la
iniciativa del seu partit a Astúries. Mentrestant, Josep Borrell va considerar
que es tracta d'una idea "desproporcionada" que està "fora de lloc" a causa de
la proximitat electoral. Julio Anguita també va rebutjar que el seu grup doni
suport a la censura del PP contra Marqués. 

Les iniciatives per trobar una sortida política a la guerra de Kosovo han
començat a sortir. El ministre alemany d'Afers Estrangers, Joschka Fischer, va
proposar ahir la convocatòria d'una conferència internacional per als Balcans,
l'objectiu de la qual seria assegurar una pau duradora a la regió. Fischer va
afegir que l'OTAN també prepara una proposta conjunta de cara a una solució
política per a Kosovo. El primer pas per convocar aquesta reunió seria, segons
Fischer, que Milosevic detingués les atrocitats de les seves tropes a Kosovo,
que en retirés l'Exèrcit i els paramilitars i que acceptés el retorn dels
refugiats. Segons l'opinió de Fischer, l'única manera de preservar la pau en
aquesta zona d'Europa és mitjançant una iniciativa política que inclogui tots
els països de la regió i que es basi en tres pilars: un pacte regional de
seguretat, estructures per a l'ajuda econòmica i una estratègia per establir
bases democràtiques. Rambouillet, punt de partida. El ministre alemany de
Defensa, Rudolf Scharping, va assenyalar, al seu torn, que l'acord de
Rambouillet continua sent un bon punt de partida, encara que va reconèixer que,
a la llum dels esdeveniments, la part que afecta l'estatut de Kosovo pot haver
canviat. Fischer no va voler comentar la possibilitat de crear un protectorat
internacional a la zona, i es va limitar a assenyalar que "això és una cosa que
s'ha de decidir dins de l'OTAN". Per la seva banda, el president francès,
Jacques Chirac, va reclamar ahir la celebració urgent d'una "reunió ministerial
europea", sota presidència alemanya, per "decidir la posada en marxa urgent
d'una acció coordinada i de gran magnitud" d'ajuda als refugiats. Segons Chirac,
els europeus "tenen el deure d'actuar" davant "la barbàrie de les autoritats
sèrbies", va indicar la seva portaveu, Catherine Colonna. 

L'operació costa 83.600 milions i consolida l'aliança entre les dues firmes
energètiques. Les companyies invertiran 300.000 milions en el desenvolupament
del mercat del gas natural. L'empresa elèctrica Iberdrola ha adquirit el 3,5% de
Repsol per 83.668 milions de pessetes en el marc del "procés de creixent
cooperació entre les dues companyies firmat el gener del 1997", segons la
comunicació enviada ahir a la Comissió Nacional del Mercat de Valors. Tots dos
grups preveuen invertir 300.000 milions "per al subministrament de gas natural a
llarg termini en les millors condicions del mercat", segons una nota conjunta.
Iberdrola assegura que la compra d'aquesta participació té un "caràcter
permanent". Amb la inversió, a més a més, "es construirà una nova capacitat de
producció que complementi l'òptima competitivitat ja existent" i suposarà la
instal·lació de 3.000 megawatts en centrals de cicle combinat, així com la seva
extensió cap a Iberoamèrica, on ja existeixen diverses realitzacions en el
subministrament de gas. Des de la firma de l'acord estratègic d'Iberdrola i
Repsol, el 28 de gener del 1997, la petrolera ha considerat l'elèctrica com el
soci de referència en el mercat espanyol, mentre que amb Endesa la col·laboració
es limita a l'àmbit internacional, sobretot a Llatinoamèrica. L'entrada
d'Iberdrola a Repsol equipara també la participació d'aquesta elèctrica a la que
va adquirir Endesa, que el gener passat va comprar el 3,64% de la petroliera per
82.000 milions. L'operació es produeix en un moment en què Repsol ha posat en
marxa una sèrie de mecanismes per finançar la seva oferta pública d'adquisició
(OPA) d'accions sobre el 85% de l'argentina YPF. Iberdrola construirà amb Repsol
centrals de cicle combinat - alimentades amb gas natural - a Espanya. Les dues
companyies ja han acordat amb BP-Amoco el subministrament d'aquest combustible
des de Trinitat i Tobago. Iberdrola s'encarregarà de les centrals de generació i
Repsol de posar en marxa una planta de regasificació. Amb l'operació, Iberdrola
es converteix en un dels accionistes de referència de Repsol, soci majoritari de
Gas Natural amb el 45,3%. El BBV és soci de referència tant de Repsol, on
disposa del 9,5% del capital, com d'Iberdrola, en la qual té al voltant del 7%.
La Caixa és l'altre gran accionista de Repsol, amb una quota semblant a la del
BBV, amb el 7,6% i la resta, fins a l'1,9%, de manera indirecta. La societat
Repinves, en què hi ha La Caixa, La Kutxa i Caixa Catalunya, en té un 6,1%. La
segueix la mexicana Pemex, amb el 5%; Endesa, amb el 3,6%; i ara Iberdrola, amb
el 3,5%. A més a més, l'elèctrica portuguesa EDP, el principal accionista de la
qual és l'Estat, preveu augmentar fins a un 5% la seva participació a Iberdrola,
en el cas que aquesta decideixi augmentar fins a aquest percentatge la seva
quota al grup portuguès. Iberdrola té actualment el 3% de la firma portuguesa
d'electricitat. 

El president de l'Associació Espanyola de Companyies Aèries (AECA), Felipe
Navío, va tornar a demanar ahir una llei per regular la convocatòria de vagues
en el sector aeri. Fent clara referència als pilots, controladors i treballadors
de terra, Navío va insistir que les negociacions "s'han de fer fer fora dels
moments més crítics", com és l'inici de les vacances. El president de les
companyies privades va suggerir als directius d'AENA no apujar els impostos que
les línies paguen als aeroports. Segons va explicar Navío, amb la pròxima
convergència europea de taxes - que implicarà doblar l'actual preu que el
passatger paga dins el bitllet d'avió com a taxa d'aeroport - AENA guanyarà uns
2.000 milions de pessetes. 

L'Executiu ha trigat un any a concedir l'indult a Sánchez, de 31 anys, des que
el maig del 1998 la Secció Cinquena de l'Audiència de Barcelona informés a favor
d'aquesta mesura. Carlos Sánchez va ingressar a la presó Model de Barcelona el 4
de març de 1998 per complir la condemna de quatre anys i 10 mesos de presó que
se li va imposar el 1988 per haver robat un any abans a un jove 3.500 pessetes a
punta de navalla. La víctima no va patir danys físics. La sentència va ser
confirmada pel Tribunal Suprem el 1991, any en què es va decretar la seva
recerca i captura, mesura que no es va executar fins a principis de març del
1998, malgrat que el jove sempre havia estat localitzable i fins i tot es va
renovar el DNI sense que la policia l'informés de l'ordre que hi havia contra
ell. Carlos Sánchez va sortir de la presó el 19 de març de 1998, dia en què la
Secció Cinquena de l'Audiència de Barcelona va dictar un acte en què ordenava la
seva posada en llibertat en entendre que el jove va ser víctima d'un procés amb
dilacions indegudes, ja que la Policia, durant set anys, no va informar mai que
la seva detenció fos impossible. El mateix 19 de març, la Generalitat va
anunciar que concedia a Sánchez el règim obert. El conseller de Benestar Social,
Antoni Comas, fins i tot va visitar la família a casa seva per oferir-li l'ajuda
del seu departament. Pels fets passats el 1987, Carlos Sánchez ja es va estar
sis mesos a la presó i va satisfer les 3.500 pessetes robades al ciutadà
atracat. A més, des que va delinquir per última vegada, quan tenia 19 anys,
Sánchez ha refet la seva vida, es va casar, ha tingut dues filles i treballa de
muntador de bastides i grades de forma regular. Aquests arguments, i també que
des d'aquell dia no hagi tornat a delinquir, són els que va fer servir el seu
advocat per sol·licitar l'indult per al seu client. 

El regidor de Manteniment i Obres de l'Ajuntament de Lleida, Josep Montserrat,
ha demanat als presidents de les associacions de veïns de la ciutat que li
entreguin un llistat amb les obres que considerin més urgents a cada barri.
Montserrat ja es va entrevistar a l'agost amb representants dels veïns i ahir es
va reunir amb el seu portaveu, Jacinto Pernia, amb qui coordinarà les obres
prioritàries. La regidoria, creada en aquest mandat, va néixer per solucionar
els problemes urbanístics que afecten el ciutadà. Montserrat es va estrenar en
la tasca en ordenar, fa uns dies, la neteja d'uns col·lectors al barri de
l'Escorxador. "Iniciativa providencial, ja que es va fer just abans de la
tempesta del cap de setmana", va dir el regidor. Montserrat assegura "ser
conscient" que no es podran atendre totes les peticions, però afirma que
s'arribarà "a un acord sobre les qüestions més urgents". 

Uns 120 grups de teatre, música i dansa hi actuaran del 9 al 12 de setembre. "La
primera i principal prioritat de la Fira de Teatre al Carrer de Tàrrega és
créixer endins, millorar la infraestructura i les condicions d'assistència dels
espectadors", va assegurar ahir Vicenç Villatoro, director general de Promoció
Cultural de la Generalitat, que juntament amb l'alcalde de Tàrrega, Frederic
Gené, i Joan Anguera, nou director de la Fira, van presentar el certamen, que
tindrà lloc entre el 9 i el 12 d'aquest mes. Tots van coincidir a ressaltar que
la fira "està consolidada" i que, igual que l'any passat, s'ha de treballar per
millorar-la per dins. Al voltant de 120 companyies de teatre, dansa i música
oferiran més de 300 funcions en 26 espais. La inauguració oficial de la 19a
edició de la Fira de Teatre al Carrer de Tàrrega serà a les nou del vespre de
dijous que ve a l'avinguda Tarradellas, a càrrec de la companyia francesa Des
Quidams et Inko'Nito. Es tracta d'un espectacle que uneix música, dansa i
teatre, representat amb gran èxit en diferents festivals europeus a l'aire
lliure. Anguera va assenyalar algunes de les novetats més destacables d'aquest
any. "Hem rebaixat el nombre de companyies en sales tancades, per millorar els
horaris i les condicions de treball dels grups", va anunciar . També va afirmar
que l'àmplia programació de la plaça del Carme (Pati), al mateix centre de la
ciutat, es traslladarà al nou Espai Airtel (antic pati dels Escolapis), fet que
"oxigenarà la ciutat". Aquest espai comptarà amb una grada per a 300 persones,
cosa que farà que millori la visibilitat dels espectacles. El director de la
fira en va destacar la programació al carrer, que, va dir , "serà una de les
millors dels últims anys". La presència de la companyia canadenca Eloize i de la
siciliana Cooperativa Arca porten a Tàrrega "una de les cares de les noves
tendències escèniques europees". Anguera es va referir a les quatre
coproduccions de la Fira: amb La Fura dels Baus (Furamobil), Ultramarins, de
Paco Zarzoso, amb Lanònima Imperial (Transfiguraciones) i amb Iliacán Danza
(Tirana Bohemia). I va destacar el muntatge de Knut Teatre de Fi de partida, de
Beckett. 

Els alliberats, amb bona cara però molt cansats pel captiveri, tornen avui a
Espanya. El règim iranià assegura que els segrestadors no van obtenir res a
canvi de l'alliberament. Els tres espanyols, l'italià i l'iranià alliberats
dimarts per una banda de narcotraficants a l'Iran van arribar ahir a Teheran,
amb bona cara però molt cansats per les preocupacions i les penalitats que van
haver de passar durant els 17 dies que va durar el seu segrest. Els religiosos
Cosme Puerto, de 57 anys, i Joaquín Fernández, de 70, i l'informàtic català
Pedro García, de 40, tenen previst tornar avui a Espanya. Els dos capellans
arribaran a Madrid via Roma, mentre que representants de l'ambaixada espanyola a
Teheran estaven gestionant ahir un vol a Barcelona per a Pedro García. Les
autoritats iranianes van assegurar que la banda de narcotraficants que retenia
els turistes des del 14 d'agost passat no van obtenir contrapartides per
l'alliberament. "Els segrestadors no van obtenir res a canvi. Ni l'alliberament
de les persones detingudes per la policia ni cap altra cosa. Ha estat una
victòria ", va indicar el vicegovernador de la província de Kerman, Mohammad Ali
Karimi. Alliberament incondicional. El responsable polític de Kerman, on es va
produir el segrest, va reiterar que els agents del servei secret iranià van
aconseguir, després de llargues converses, l'alliberament incondicional dels
captius. El segrest, segons mitjans iranians, va ser obra d'un grup de
narcotraficants de la tribu balutxistanesa Shah Bajsh, que exigia l'alliberament
de dos dels seus membres, capturats en un enfrontament amb la policia. En un
comunicat que es va fer públic ahir, un dia després del desenllaç del segrest,
el Ministeri d'Informació iranià va reafirmar la voluntat del Govern de "lluitar
sense quarter contra els contrarevolucionaris i bandits". La nota qualificava el
segrest de "perfecte exemple de xantatge i d'atemptat contra la seguretat del
país", informa France Presse. La denúncia del ministre va coincidir amb el
discurs que, davant milers de militars, va pronunciar el guia espiritual de
l'Iran, Ali Khamenei, que va defensar "la llei del talió" i la pena de mort, en
resposta a les demandes del diari moderat iranià Nechat, que ha proposat que
totes dues formes de càstig siguin abolides. 

Representants del Govern central i del Grup Parlamentari Popular van reprendre
ahir les negociacions obertes amb Convergència i Unió (CiU) i Coalició Canària
(CC) fa tres setmanes amb l'objectiu de pactar canvis profunds en la nova llei
d'estrangeria. La intenció del partit conservador és aconseguir un acord sobre
les esmenes que s'han de formular al Senat abans de dimarts que ve, el dia en
què s'esgota el termini per a la seva presentació. Malgrat que el tràmit té lloc
a la Cambra Alta, els interlocutors del PP i CiU segueixen sent els grups del
Congrés, els mateixos que van elaborar el projecte inicial. El PP encara no ha
obert la negociació als altres grups parlamentaris, malgrat que s'ha compromès a
fer-ho a petició de la coalició nacionalista. El PSOE, que s'ha mostrat disposat
a entrar en les negociacions, ha anunciat la seva intenció de no presentar cap
esmena en el Senat per facilitar la ratificació en el Congrés del text aprovat
inicialment per aquesta cambra. El PP en té prou amb el suport dels seus socis
parlamentaris de CiU perquè les esmenes aprovades pel Senat, on disposa de
majoria absoluta, no siguin rebutjades per la Cambra Baixa. 

El president de la Generalitat, Jordi Pujol, i l'alcalde de Barcelona, Joan
Clos, van inaugurar ahir el monument dedicat a Enric Prat de la Riba
(1870-1917), artífex i president de la Mancomunitat de Catalunya (1914-1925),
precedent de la Generalitat contemporània. El monòlit, ubicat a la plaça de Prat
de la Riba, a la confluència de Numància i avinguda del General Mitre, consta
d'una columna blanca culminada per uns tubs d'acer ondulats, obra d'Andreu
Alfaro. 

Pares, escoles, Administració, mitjans de comunicació, etcètera, són diferents
elements que intervenen en aquest procés. Tots ells s'haurien de fer càrrec de
l'educació. 

El jutge que instrueix el cas AGT, Adolfo Fernández Oubiña, ha reduït de 15 a
tres el nombre d'imputats per un presumpte delicte de fallida fraudulenta d'uns
4.500 milions de pessetes: el constructor i exdiputat Luis García Sáez i els
seus dos socis. El jutge exculpa els alcaldes socialistes de Mataró i Olesa de
Montserrat, Manuel Mas i Enric Térmens, i el president del Patronat Municipal de
l'Habitatge, Eugeni Forradellas, d'IC-V. L'històric dirigent del PSC Josep Maria
Triginer i l'exalcalde d'Esplugues de Llobregat, el també socialista Antonio
Pérez Garzón, han quedat igualment exclosos de les diligències. La causa es va
obrir quan AGT, fundada a principis dels 90 amb un capital de 10 milions, va ser
denunciada per 23 empreses que va subcontractar per executar obres públiques, la
majoria adjudicades per ajuntaments socialistes. Els denunciants van acusar
l'accionista majoritari d'AGT, García Sáez, de fer fallida i d'apropiar-se
quantitats milionàries sense pagar-los per les obres realitzades. L'acte del
jutge indica que els tres acusats van acordar en una junta general d'AGT que es
va celebrar el dia 20 de setembre de 1999 presentar un expedient de suspensió de
pagaments per 4.500 milions. Segons el magistrat, "del que s'ha actuat se 'n
dedueix l'existència d'indicis de delicte". Fernández Oubiña, en el seu acte,
dirigeix alguns retrets als polítics per la seva manera de negociar
l'adjudicació d'obres municipals en ajuntaments governats pel PSC. Així,
considera sospitós que una empresa que comptava només amb quatre tècnics "de
grau mínim" com a encarregats d'obra i amb "dos expolítics" (Triginer i Pérez
Garzón), que van admetre haver realitzat gestions amb empreses municipals de la
seva mateixa "ideologia", competís i guanyés adjudicacions a altres firmes amb
un capital social superior i maquinària "adequada". AGT va obtenir contractes
per un import de 4.500 milions, i només en va deixar de cobrar 187. Per a la
realització d'aquestes obres, segons el jutge, AGT va subcontractar, "malgrat
tenir-ho prohibit", altres empresaris amb un petit pressupost que abans de
finalitzar les obres es duplicava. García Sáez tranquil·litzava els empresaris
dient-los que "no es preocupessin" perquè al final cobrarien sense discussions,
i els emplaçava a acabar les obres abans de les eleccions municipals del 1999.
Quan el deute amb els creditors va arribar als 2.836 milions, "i malgrat tenir
oberta una línia de crèdit i haver rebut la quantitat de 4.500 milions", AGT va
suspendre pagaments. Amb un dia d'antelació, mitjançant un servei de seguretat
es van tancar les obres i es va expulsar els subcontractats, "en alguns casos
sense deixar-los retirar la seva maquinària". 

L'entitat Caixa Tarragona ha començat a comercialitzar un nou fons d'inversió,
anomenat "AC BIENESTAR FIM". Es tracta d'un producte d'inversió global d'àmbit
internacional que invertirà la seva cartera en accions cotitzades en activitats
relacionades amb el benestar de la persona i les seves condicions de vida.
Segons fonts de l'entitat, "és el primer fons amb caràcter sectorial de la
cartera de Caixa Tarragona". Els responsables de l'entitat han explicat que
aquest nou fons d'inversió "es dirigirà preferentment a sectors relacionats amb
la salut, com farmàcia, biotecnologia, tecnologia de la salut, productes mèdics,
i amb l'oci com hotels, restaurants, mitjans de comunicació, electrònica, TV, i
multimèdia" . La cartera d'aquest nou fons d'inversió serà molt diversificada
territorialment, amb oportunitats a diferents països, com Japó, França, Itàlia,
Suïssa, Alemanya, Holanda, Gran Bretanya, o els Estats Units. Segons un
comunicat de l'entitat, "amb aquest nou fons Caixa Tarragona incrementa la seva
oferta en productes orientats a l'estalvi-inversió, tant dins dels fons
d'inversió com de les assegurances (unit link), completant una important gamma
de possibilitats inversores que canalitza mitjançant sis importants empreses
gestores: Goldman Sach, Morgan Stanley, Merril Lynch Mercury Asset Management,
Gesinca Inversiones SA, GVC Gestió SA, i Caixa Tarragona Gestió SA" . L'empresa
gestora Caixa Tarragona Gestió SA, participada al 100% per l'entitat bancària
tarragonina, ha incrementat el seu benefici en un 34% respecte a l'any anterior
en el seu tercer any d'activitat, i ha contribuït amb 180 milions de pessetes en
el compte de resultats de l'entitat. El darrer número de la revista "Inversión",
que publica periòdicament un "rating" dels 25 millors fons d'inversió nacionals
de cada categoria tenint en compte la relació rendibilitat / risc, en la seva
última publicació, on recull les dades finals de 1999, concedeix la medalla de
plata dins de la categoria "FIM RV Mixta Internacional" al TARRAGONAFONS GLOBAL
FIM, i la medalla d'or del grup FIM Globals al AC DIVISA FIM, ambdós
comercialitzats per Caixa Tarragona. 

Aigües de Barcelona va guanyar 16.828 milions el 1999. La xifra suposa un
increment de beneficis del 25,2% respecte al 1998. L'any 1999 es va
caracteritzar per les fortes inversions i el creixement del negoci
internacional, en el qual va destacar la inversió de 88.522 milions de pessetes
en EMOS, la societat xilena proveïdora d'aigües. La xifra de negoci va arribar
als 283.297 milions, amb un augment del 18,7%, dels quals només 97.455 milions
van correspondre a la gestió estricta de l'aigua. 

El grup Acerinox va duplicar el 1999 els resultats de l'any anterior en
aconseguir uns beneficis de 20.831 milions de pessetes, quantitat que suposa un
125% més que el 1998. La companyia siderúrgica es va beneficiar del fort
creixement del 13% experimentat per la demanda a Espanya, així com de la
recuperació del mercat asiàtic. Acerinox preveu que els resultats seran encara
millors en els dos pròxims anys gràcies a la persistent pujada del consum. 

El cas Banesto va començar fa sis anys, el 28 de desembre de 1993, quan el Banc
d'Espanya va substituir Mario Conde per Alfredo Sáenz Abad, vicepresident del
BBV, al capdavant de Banesto. 1994. Els nous administradors van presentar a
l'abril una demanda de responsabilitat civil contra els 18 membres de l'anterior
consell d'administració. Durant setembre i octubre, Conde va comparèixer davant
el Congrés dels Diputats. El dia 23 de desembre, Conde va ingressar a
Alcalá-Meco, dies després que Romaní. 1995. El 30 de gener, Conde i Romaní van
abandonar la presó sota fiança. A l'octubre, el jutge Moreiras va ordenar la
presó incondicional de Conde, però el va deixar en llibertat al cap de set
hores, després d'un informe favorable de la fiscalia. Al desembre, el jutge
García Castellón va reprendre el cas. 1996. El 8 d'abril, es va acabar la
instrucció del cas Banesto. Al maig es va obrir el judici oral. 1997. La
jutgessa Teresa Palacios substitueix García Castellón en la instrucció. El 20 de
març, Conde és condemnat per l'Audiència Nacional a quatre anys de presó pel cas
Argentia Trust. L'1 de desembre va començar la vista oral pel cas Banesto. 1998.
Al febrer, Conde torna a Alcalá-Meco per Argentia Trust. 1999. El 10 d'agost,
Conde surt d'Alcalá-Meco en llibertat condicional després de complir les tres
quartes parts de la seva condemna per Argentia Trust. El 2 de desembre, el cas
Banesto va quedar vist per a sentència. 

El Cordobés rep una cornada a la cuixa a Puente Genil. Manuel Díaz va ser agafat
ahir pel primer dels toros que li corresponien a la corrida celebrada en aquesta
localitat cordovesa. El destre, que va acabar la faena, i va aconseguir que li
donessin les dues orelles, va ser ingressat a la infermeria i Víctor Puerto es
va encarregar del seu segon toro. La ferida no té especial gravetat. 

Gerhard Schröder va manifestar ahir a Clinton el seu rebuig a la 'guerra de les
galàxies', el projecte de defensa antimíssils. La iniciativa estratègica dels
EUA no només deixa fora del paraigua antinuclear els socis europeus, sinó que
incita altres potències nuclears a mantenir un arsenal massiu, en lloc de seguir
el camí del desarmament. 

La presidenta de Greenpeace a Espanya, Helena Fusté, serà l'encarregada de
pronunciar la lliçó inaugural de la sisena edició de la Universitat d'Estiu de
les Terres de l'Ebre (UETE), amb el tema "Per un futur sostenible". L'acte
inaugural tindrà lloc el dia 12 de juliol a la capital del Baix Ebre. La cloenda
oficial serà presidida per Federico Mayor Zaragoza, exdirector general de la
Unesco i president honorari de l'Associació Universitat d'Estiu de les Terres de
l'Ebre. Tot i que alguns dels 19 cursos de la 6a. edició de la UETE tenen un
calendari diferent, el gruix principal de les 406 hores lectives es
desenvoluparà entre el 10 i el 14 de juliol. Per aquest motiu, els organitzadors
han situat en aquestes dates la inauguració oficial i la cloenda d'"una edició
que tornarà a batre el rècord d'alumnes, si es manté el ritme de
preinscripcions", segons ha explicat a Intra-ACN, la presidenta de l'Associació
Universitat d'Estiu de les Terres de l'Ebre, Pepín Beltran. Pepín Beltran ha
confirmat que l'acte inaugural de la UETE 2000 tindrà lloc el dia 10 de juliol,
a les 12:00 hores, a l'Escola Universitària de Ciències Empresarials Dr. Manyà
de Tortosa. Durant aquest acte tindrà lloc la lliçó magistral inaugural a càrrec
de la presidenta de Greenpeace a Espanya, Helena Fusté, que tractarà sobre "Per
un futur sostenible". Els organitzadors també han anunciat que l'acte oficial de
cloenda tindrà lloc el 14 de juliol, a les 20:00 hores, i serà presidit per
Federico Mayor Zaragoza, exdirector general de la Unesco i president honorari de
l'Associació Universitat d'Estiu de les Terres de l'Ebre. Respecte a la
inscripció d'alumnes, Pepín Beltran, ha explicat que mentre la passada edició es
van inscriure 180 alumnes durant la preinscipció, "ara ja s'hi han apuntat 350
persones en el període de preinscripció que va finalitzar la passada setmana".
"Això indica, segons Beltran, que l'oferta és de qualitat i d'actualitat". A
més, la demanda ha obligat a doblar dos cursos, "Tecnologia i cultura a la
societat de la informació : l'impacte social d'Internet", i "Introducció al món
dels vins i als vins de les Terres de l'Ebre". Durant el període de
preinscripció de l'any passat es van matricular 180 alumnes i al final la
participació va assolir la xifra de 418 persones. Si es mantenen les dades,
enguany la UETE podria assolir un rècord de participació "molt elevat, i proper
a les sis-centes persones", segons Beltran. Enguany la UETE ofereix 19 cursos
dels quals 5 són de Medi Ambient, 6 d'Economia d'empresa, 2 de Salut, 2
d'Educació, 1 d'Història, 1 d'Arquitectura i Urbanisme, 1 de Filologia i 1 de
Noves tecnologies. 

Els voluntaris espanyols que treballen en tasques humanitàries en diversos
països de l'Àfrica, l'Àsia i a Bòsnia i Hercegovina són els protagonistes de
Cooperantes, la sèrie documental realitzada en col·laboració amb l'Agència
Espanyola de Cooperació Internacional (AECI), que La 2 estrenarà demà (23.35
hores). Segons Rafael Martínez Durbán, director de programes culturals i
documentals de TVE, la sèrie busca "crear una consciència de cooperació activa",
exposant els projectes espanyols de desenvolupament en els diferents països.
Cooperantes està composta de sis capítols de 25 minuts de durada. El primer
d'ells mostra la tasca que l'AECI porta a terme entre els nens de Bòsnia i s'hi
aborda el problema que s'ha generat amb la tornada dels refugiats als seus llocs
d'origen. 

Víctor Redondo Sierra ha estat nomenat president del consell d'administració
d'Arco Bodegas Unidas. Redondo controla, amb un 14,75%, un dels principals
paquets accionarials d'aquesta societat. La junta d'accionistes de l'empresa
cellerera s'ha encarregat d'aprovar també els nomenaments de Carlos Falcó i
Eladio Día com a vicepresidents de la companyia. 

El circuit de Donington serà l'escenari d'una prova puntuable del Mundial de
Motociclisme. 

El Parlament ha donat llum verda al Pla de Treball sobre la problemàtica del món
rural que ha elaborat una comissió específica que presideix la diputada d'IC-V,
Bet Font. El document pretén analitzar la situació de la població del món rural
tant des del punt de vista de les activitats com de les condicions de vida. El
document de treball aprovat, que es va començar a redactar en l'anterior
legislatura, compta amb quatre línies principals d'actuació. D'una banda,
descriure la situació del món rural segons les diferents zones de Catalunya. En
segon lloc, la planificació econòmica, que inclou anàlisis des de la perspectiva
territorial, la possibilitat d'aplicar activitats complementàries com el turisme
rural, un estudi sobre l'aplicació de les noves tecnologies en les
instal·lacions agràries i aspectes relacionats amb la formació. La tercera línia
de treball se centra en aspectes socials, bàsicament en el paper de la dona en
el món rural, així com les noves relacions laborals derivades de la mà d'obra
estacional i la immigració. També contempla l'anàlisi de l'estat de serveis
bàsics com educació, sanitat, transports, equipaments, etc. Finalment, la
darrera línia de treball està relacionada amb el medi ambient i la conservació
de la biodiversitat en el medi agrari i en el patrimoni natural. Font ha
destacat la important tasca de recollida de dades que es va fer en l'anterior
legislatura, quan es va crear la comissió, que considera que cal aprofitar per
impulsar el programa atès que 'el món rural continua tenint reptes i problemes
importants'. La diputada d'IC-V i presidenta de la comissió ha destacat el paper
de la població rural en la conservació del territori i ha afegit que, per aquest
motiu, cal establir els mecanismes necessaris perquè els ciutadans que es
dediquen a aquestes activitats econòmiques 'puguin continuar vivint en aquestes
zones'. Paral·lelament considera necessari impulsar noves activitats econòmiques
sostenibles amb el medi com el turisme rural o l'elaboració de productes
artesanals. 

Per si faltava res al circ en què Barajas es converteix cada estiu, una vintena
del que seria similar a uns okupes completa l'espectacle aquest any. Aparentment
són damnificats de la companyia Aerolíneas Argentinas. Amb aquest reclam van
saltar a la llum pública dilluns. Van assegurar als mitjans de comunicació que
van ser víctimes de l'overbooking més salvatge i que deambulaven des de dijous
per les terminals, sense que la companyia se 'n fes càrrec. Altres fins i tot
tenien reserva per d'aquí a una setmana, però havien anat a Barajas a provar
sort, a veure si podien tornar abans al seu país. Malgrat la inconsistència dels
arguments, la protesta ha fet efecte. L'aeroport els ha facilitat la noble Sala
Goya, reservada als VIP. Des de dilluns fan vida allà. S'alimenten amb els
queviures proporcionats per AENA i el consolat argentí, veuen la televisió i
maten les esperes jugant a cartes. Cada dia n'aconsegueixen volar uns quants.
Ahir només en quedaven set, però podria ser que nous falsos damnificats
arribessin atrets per l'allotjament i el menjar gratis. De segur que el circ
Barajas els donarà la benvinguda. 

Duresa dialèctica, desorientació estratègica. És pràcticament segur que José
María Aznar té raó quan diu que els despropòsits del PNB han servit de caldo de
cultiu a ETA. I quan exigeix que quedin nítidament aïllats els qui no respecten
el dret a la vida, les mecàniques democràtiques i la Constitució. Però tenim la
impressió que una part potser majoritària de l'opinió pública espanyola
considera que en el tema d'Euskadi no anem enlloc. Encara que el PNB mereixi
totes les càrregues de profunditat que rep després dels atemptats, perquè ha
comès gravíssims errors de fons, aquestes manifestacions comencen a semblar la
cançó de l'enfadós dels polítics per dir alguna cosa, per no quedar callats
davant la sang, ja que es veuen en la impossibilitat de traslladar-nos cap
indici d'esperança. Són un recurs davant el fet que ja estan massa gastades les
condemnes d'ETA, les crides perquè el crim que acaba de produir-se sigui l'últim
i les invocacions a la unitat dels demòcrates ... Què ens diran , en aquestes
circumstàncies, quan el PNB hagi trencat els últims llaços amb EH? D'altra
banda, seguim detectant massa tuf partidista en el debat polític basc. I falta
d'eficàcia policial. I una prevenció deficient. A més a més, correm el risc que
la bipolarització acabi provocant un cisma civil pitjor del que ja existeix. Les
imatges de l'intercanvi d'odis en l'últim ple de l'Ajuntament de Zumarraga van
ser un avís. Anem malament. L'opinió del diari s'expressa només als editorials.
Els articulistes hi exposen postures personals. 

La creació del Consell Català de Formació Professional estava bloquejada des del
mes de febrer del 1999, quan el departament de Presidència de la Generalitat va
publicar un decret en què es regulava la seva constitució. Un dels motius que
impedien la posada en marxa d'aquest organisme era el desacord entre les
patronals Foment del Treball i Pimecsefes sobre el repartiment dels
representants que corresponen als empresaris. Després de la mediació del
conseller de Treball, Lluís Franco, Foment tindrà set representants en el ple
del Consell de Formació Professional, Pimecsefes, dos, i hi haurà un desè
representant empresarial de consens. A la comissió permanent, Foment hi tindrà
tres membres, i Pimecsefes, un. La presidència de l'organisme recaurà de forma
rotatòria durant un any en els consellers d'Ensenyament i Treball. Durant el
primer any, la responsable d'Ensenyament, Carme-Laura Gil, serà la presidenta.
La Generalitat tindrà 10 representants dels 34 que formaran el ple del consell,
10 correspondran als sindicats, 10 més als empresaris, dos a les cambres de
comerç, un a l'Associació Catalana de Municipis i un altre a la Federació de
Municipis de Catalunya. La Generalitat no podrà imposar el seu criteri perquè
els acords necessitaran una majoria qualificada de 31 vots com a mínim. 

El conseller d'Agricultura, Josep Grau, ha inaugurat aquesta tarda la Fira
Agrària de Sant Miquel de Lleida amb un extens discurs en el qual ha repassat
tots els sectors de l'agricultura de Catalunya en clau lleidatana. Aquesta 46ª
edició es veu 'amenaçada' per les mobilitzacions previstes pel divendres pels
pagesos per l'increment dels preus dels carburants. Josep Grau ha inaugurat la
Fira de Sant Miquel aquesta tarda per primera vegada com a conseller
d'Agricultura en l'anterior edició ho havia fet com a president de la Diputació
de Lleida -, i ho ha fet amb un extens discurs en el qual ha repassat tots els
sectors de l'agricultura catalana. El conseller ha estat acompanyat pel
president de la Diputació de Lleida, Josep Pont; l'alcalde de Lleida, Antoni
Siurana; el president de la Cambra de Comerç i Indústria de Lleida, Joan Simó,
entre altres autoritats estatals, autonòmiques i comarcals. El conseller ha
posat especial èmfasi en que Lleida aclapara quasi la meitat de la producció
frutícola de Catalunya i que com a tal cal que el sector s'autoorganitzi. En
aquest sentit ha destacat el paper fonamental que ha de jugar l'entitat
Catalonia Qualitat com a punt de referència. 

A tres quarts de deu d'aquest matí tres individus han entrat armats a la seu del
diari 'El Mundo' a Barcelona, al carrer Diputació, i després d'encanonar un
guarda de seguretat i un empleat han pujat al primer pis i han advertit que
havien col·locat un paquet bomba que explotaria al cap de deu minuts. Tant el
guarda de seguretat com l'empleat encanonats han sortit de l'edifici i han
trucat a la policia, advertint de la situació. 

Big Mama enregistra un disc en directe a La Cova del Drac. La cantant Montse
Pratdesaba, coneguda com a Big Mama, editarà el seu nou treball Tableau de
blues, al costat de Joan Pau Comellas (harmònica) i Miquel Talavera (guitarra),
amb la gravació dels dos concerts celebrats, ahir i divendres, a la sala
barcelonina. La música intenta mostrar l'emoció del blues com si fos
interpretada en l'ambient d'un tablao flamenc. 

Caiga quien caiga torna aquesta tarda a la graella de Tele 5 amb la seva
corrosivitat habitual i amb novetats tecnològiques. Serà l'entrega 175 d'un xou
que va començar malament a la programació (amb audiències que amb prou feines
van arribar al 10% de quota de pantalla) però que va aconseguir superar la crisi
inicial i que s'ha convertit, des de fa quatre anys, en un dels grans puntals de
Tele 5. La principal novetat de la tornada de l'espai que condueix El Gran
Wyoming està en la moderna tecnologia que utilitzaran. Per prevenir que en certs
centres d'interès informatiu prohibeixin l'entrada dels seus reporters quan
apareguin carregats de càmeres i micròfons, s'ha decidit dotar-los d'unes noves
ulleres, on s'han instal·lat microcàmeres al pont i minúsculs micròfons en una
de les patilles. Això, a més a més de discreció, dóna més autonomia i
independència als seus portadors. Així mateix, el programa oferirà una vegada al
mes petits muntatges realitzats mitjançant un sistema informàtic que permet
incrustar imatges actuals en reportatges vells. Aquesta tècnica és la que es va
fer servir al film Forrest Gump per fer coincidir en el mateix pla Tom Hanks i
el president Kennedy. "El nostre format, no tan sols no s'ha esgotat, sinó que
està de moda", va dir divendres a Madrid el director del programa, Eduardo
Arroyo, en referència als nombrosos programes que han incorporat reporters poc
convencionals des que va començar Caiga quien caiga, un fet que no sembla
preocupar-los. "Tant imitador ens beneficia, perquè així hi ha una referència
per jutjar, i qualsevol comparació ens fa bons", va considerar Wyoming. 

De forma, suau; de fons, dur; i els trets, apuntant cap a l'economia. Acabat el
seu primer mes de treball com a líder de l'oposició, aquest pot ser el resum de
l'efecte que ha causat José Luis Rodríguez Zapatero en la política madrilenya. I
no és que sigui nou, corria per les Corts des de l'any 1986, el que passava és
que fins ara, quan passava per davant d'un grup de periodistes als passadissos,
no es girava ni un sol cap per mirar-lo, i ara no pot prendre cafè sense que les
càmeres de televisió l'assetgin. La manera com Rodríguez Zapatero i els seus
tracten el Govern de José María Aznar suposa un canvi substancial del que
acostumaven a fer els anteriors dirigents socialistes, de Josep Borrell a
Joaquín Almunia, en l'última legislatura. A Aznar, per exemple, l'interroguen
amb molt de respecte, res a veure amb el to agre que utilitzava Luis Martínez
Noval. Se sap que el secretari general del PSOE i el president del Govern parlen
força sovint per telèfon, sobretot de qüestions relacionades amb el terrorisme.
I es nota quan Rodríguez Zapatero o Jesús Caldera increpen Aznar, i quan el
president els contesta, que els seus duels no són de navalla, sinó de floret,
segurament perquè els socialistes estan més que disposats a pactar amb el Govern
les anomenades qüestions d'Estat, que s'estenen fins i tot a la llei
d'estrangeria. Els trets de Rodríguez Zapatero apunten cap a l'economia, el
flanc elegit per minar el Govern en la creença que el cicle de bonança pot estar
arribant al final, mentre que, paral·lelament, Rodrigo Rato es perfila en la
llunyania com l'adversari a guanyar en les pròximes eleccions generals. I això
serveix per il·lustrar la incertesa, encara, del futur del nou secretari general
del PSOE: encara s'ha de veure que les butxaques dels espanyols es rebel·lin
contra el PP, o que Rato sigui el successor d'Aznar com a candidat, com encara
s'ha de veure el que resulta del suau estil de Rodríguez Zapatero. 

Una altra espècie és la del conductor que circula amb el cotxe que no se sap ni
de quin color és. Des de dins no veu si està ennuvolat o fa sol, però quan
arriba a l'autopista s'adona de la poca visibilitat que té i es posa a netejar
el parabrisa amb els rajos de l'aigua i els netejaparabrises, i provoca un caldo
que es queda sense veure res i deixa el cotxe de davant gairebé tan brut com el
seu. Ningú és perfecte, però podem intentar millorar. Sempre hi ha un moment en
què podem abaixar la guàrdia i és d'agrair que algú ens avisi. Demano més
civisme. 

La veritat és aquí, però on. Com va arribar la cinta a Le Monde? Per què Méry no
va utilitzar una càmera domèstica? Per què Hamelin va acceptar fer l'entrevista
i no va conservar l'original de la cinta? Per què Belot va entregar la gravació
a Dominique Strauss-Kahn abans de la mort del seu client? La hipòtesi que avança
l'Elisi i que sacsegen frenèticament els cacics de l'RPR és la del complot
socialista. Belot hauria entregat la cinta de vídeo a Strauss-Kahn quan
l'exministre es disposava a llançar-se a la conquista de l'alcaldia de París.
Obligat a retirar-se del Govern, va aprofitar el moment oportú per ajudar
Jospin. Fins i tot es diu que Méry hauria gravat el vídeo per negociar els seus
deutes fiscals amb els socialistes oblidant-se que en aquella època ningú podia
preveure la nefasta dissolució que va tornar l'esquerra al poder. L'altra
hipòtesi també és del tot increïble. Com es pot imaginar que Strauss-Kahn ni es
digna a veure el vídeo i l'oblida en un calaix? Però la desimboltura de
l'exministre és coneguda i per això no s'ha de descartar que anés així. El que
és evident és que Méry no és un penedit sinó més aviat un ressentit que fa la
seva confessió amb la clara intenció de fer xantatge a l'RPR. També és cert que
la còpia la va difondre l'antic soci de Belot, Alain Guilloux, que també tenia
comptes a saldar. La investigació judicial per "sostracció de documents" hauria
d'aclarir la qüestió i els magistrats semblen disposats a estirar el fil que
porta a Chirac. 

Un centre de coordinació situat a la seu de la Direcció Provincial de Trànsit
garantirà el subministrament de matèries bàsiques a la ciutat de Barcelona i a
la província, davant la vaga de tres dies anunciada pels transportistes. Al
centre de coordinació hi seran presents la Delegació del Govern, la Generalitat,
la policia, la Guàrdia Civil i la Guàrdia Urbana de Barcelona. S'han reforçat
els serveis en hora punta del metro, els ferrocarrils i els autobusos entre les
localitats de l'àrea metropolitana. Els taxistes s'uniran a les protestes demà
dimarts, amb una aturada de 12 hores. L'Ajuntament de Barcelona va recomanar
ahir als ciutadans que utilitzin el transport públic. 

El pintor David Romero Barranco, de 27 anys, ha guanyat el premi "Maria Josepa
Giner" del IX Concurs Biennal de Pintura Jove de la Galeria Anquin 's, amb
l'obra "Sense títol". El premi està dotat amb mig milió de pessetes i una placa
commemorativa. Els guardonats en altres categories de la Biennal són joves
pintors de Lleida, Sant Salvador de Guardiola, Torredembarra, Castellvell i
Cambrils. David Romero Barranco va néixer a Reus el 13 de juliol de 1973. Cursà
estudis d'art a l'Escola d'Art de la Diputació a Reus i a la Facultat de Belles
Arts de la Universitat de Barcelona. Després estudià dibuix natural al Reial
Cercle Artístic de Barcelona i el va practicar al taller d'Albert Carrogio, de
la Ciutat Comtal. Ha estat guardonat amb el primer premi del concurs Biennal de
Pintura del Baix Camp; segon premi al concurs de pintura ràpida de la Margen
Izquierda a Saragossa; i finalista del concurs de pintura Premi Centelles. Ha
realitzat exposicions individuals al Centre Cívic Convent de Sant Agustí, de
Barcelona; al cafè del Centre de Lectura de Reus; a la sala Oliva de Reus; a
Brutus Cafè de Salou i a Voramar, de Cambrils. Ha participat en col·lectives a
Tarragona, Olot, Reus, Saragossa, Ripoll, Centelles i Roquetes. El concurs de
pintura l'organitza conjuntament la galeria d'art Anquin 's i la Secretaria
General de Joventut de la Generalitat per a joves artistes d'entre 18 i 34 anys
residents a Catalunya. El jurat l'han format Jesús Àngel Prieto, director de
l'Escola Massana de Barcelona; Mercè Smith, directora de l'Escola d'Art de la
Diputació de Tarragona; Josep Sala, artista; Pepa Viader, representant de la
Secretaria general de Joventut; Josep Martínez Lozano, artista; i M. Josepa
Quinteiro, directora de la Galeria d'Art Anquin 's. Pel que fa als altres
premis, el "Josep Sala" de petit format, dotat amb 150.000 ptes., ha estat
lliurat a Gabriel Pérez Bolaño, jove artista lleidatà guardonat amb una obra de
tècnica mixta, que es titula "Llunàtic". El premi d'aquarel·la "Josep Martínez
Lozano", dotat amb 150.000 ptes., ha estat declarat desert, però han estat
seleccionats dos finalistes: Lluís Puiggròs, de Sant Salvador de Guardiola, i
Xavier Garcia, de Torredembarra. El guanyador del guardó del Consell Comarcal
del Baix Camp ha estat Carles Enric Barriach i Anguera, de 31 anys, veí de
Castellvell, amb l'obra pintada a l'oli titulada "Aquiles , el brau". Barriach
va estudiar dibuix i pintura al Centre de Lectura de Reus, i després, a l'Escola
d'Art de Tarragona. Ha fet exposicions individuals a Canet de Mar, Reus,
Alforja, l'Aleixar i Castellvell, i col·lectives a Tarragona i Reus. El guardó
de la Diputació de Tarragona ha estat atorgat a Gabriel Pérez Bolaño, de 27
anys, veí de Lleida, amb l'obra "Natura morta amb arengada", de tècnica mixta.
El guardó de l'Ajuntament de Reus ha estat atorgat a Manuela Cejas Morillo, de
26 anys d'edat, veïna de Cambrils, amb la pintura a l'oli titulada "La parella".
És graduada en procediments pictòrics i tècniques murals a l'Escola d'Art de
Tarragona. Ha realitzat un curs monogràfic de dibuix artístic al Centre Artístic
Sant Lluc de Barcelona. El guardó a l'obra més popular del concurs ha estat
adjudicat a Daniel Cuervo Pulido. Un total de 103 obres s'han presentat a la
Biennal de Pintura Jove, de les quals el jurat n'ha seleccionat 27 per formar
part de l'exposició d'Anquin 's. L'objectiu del certamen és promocionar els
artistes joves, difondre la seva obra i facilitar-los la seva entrada dins dels
circuits artístics. Les obres seleccionades formaran part d'una exposició
itinerant que anirà a Barcelona, Lleida i Girona durant les properes setmanes. 

El Palau de la Música Catalana acollirà demà, per primer cop en la seva llarga
història, un sorteig de la Lotería estatal. L'acte l'han presentat aquest migdia
a Barcelona i com a novetat destaca la partipació dels infants de l'esbart
'Ciutat Comtal', que compartiran l'escenari amb els 'Niños de San Ildefonso' per
a distribuir els set mil milions de pessetes que hi ha en premis. Cinc bombos,
custodiats dia i nit per dos agents de seguretat, ocupen ja l'escenari on demà
al matí se celebrarà el sorteig setmanal de la Lotería que organitza l'Estat,
per al qual s'ha imprès dècims que reprodueixen una columnata de la sala de
l'edifici dissenyat per Domènech i Muntaner. "Va ser una iniciativa del Palau, a
la qual vàrem contestar gairebé sense pensar-ho", ha manifestat el director
econòmic i financer de l'organisme estatal de Loteries i Apostes, Alfonso
Constante. Per al sorteig, que serà retransmès per televisió, s'han distribuït
deu sèries de cent mil bitllets cadascuna, dividits alhora en dècims de mil
pessetes, dels quals un s'emportarà el premi especial de cinc-cents milions.
D'entre la resta dels 3.584.100 altres premis destaquen també els primer i segon
per sèrie, que rebran respectivament cent i vint milions. La loteria no és només
un sistema recaptatori de l'Estat, sinó un sistema de difusió del patrimoni
cultural. "Aquesta ha estat la nostra intenció en el cas del Palau", considera
Constante. L'any passat els catalans van jugar en aquest tipus de loteria un
total de 16.325 pessetes per habitant, un 6,59% més que l'any anterior i cent
quaranta pessetes menys que la mitjana estatal. En el sorteig de demà, previ a
l'especial que es farà la setmana vinent des de Tel-Aviv, noies de l'esbart
Ciutat Comptal vestides de pubilles mostraran els cartells dels números que els
tradicionals 'niños de San Ildefonso' extrauran dels cinc bombos instal·lats des
de fa dos dies sobre l'escenari del Palau. 

El ple del Parlament debatrà aquest dimecres la proposta de 'testament vital'
sobre el dret a una mort digna. La proposició de llei, amb el suport de tots els
grups parlamentaris, fa referència als drets a la informació sobre la salut i
l'autonomia del pacient, i a la documentació clínica. La proposició va néixer
d'una proposició no de llei d'ERC sobre el testament vital que demanava que
qualsevol persona que patís una malaltia incurable, dolorosa i mortal pogués
deixar constància de la seva voluntat expressa de no ser mantinguda en vida per
mitjans artificials. La proposició de llei que ara presenten tots els grups a la
Cambra catalana té l'objectiu de concretar el dret a la informació en referència
a la salut, el dret a l'autonomia de la voluntat dels pacients i la regulació de
la història clínica dels pacients dels serveis sanitaris. En el testament vital
es contempla que qualsevol persona pugui disposar en un document les
instruccions a tenir en compte quan es trobi malalta i en una situació en què no
estigui amb capacitat per expressar la seva voluntat i on podrà designar una
persona interlocutora amb l'equip mèdic. A fi que tingui validesa, aquest
document caldrà consignar-lo davant notari o bé davant de tres testimonis, dos
dels quals no han de tenir parentiu o relació patrimonial amb el pacient, i
també caldrà lliurar-lo al centre sanitari on la persona hagi de ser atesa, que
s'incorporarà a la seva història clínica del pacient. D'altra banda, la
proposició contempla els aspectes que fan referència als drets dels pacients a
ser informats sobre la seva salut, cas que no manifestin la voluntat contrària,
i també vol regular el dret a la privacitat de les dades referents a la salut. 

La Fundació 'la Caixa' i el Departament de Cultura a Lleida han organitzat
l'exposició 'El segle de Cristòfol', una mostra que repassa què ha estat l'art a
les comarques de Lleida durant el segle XX. A través de la pintura i
l'escultura, majoritàriament, tot i que també hi ha obres de fotografia i
relacionades amb la filmografia, la mostra recull una única obra dels 22
artistes lleidatans més destacats pertanyents a diferents generacions.
L'exposició es pot visitar al Centre Cultural de la Fundació 'la Caixa' fins al
7 de gener del 2001. L'exposició 'El segle de Cristòfol' vol fer balanç del que
ha estat l'art del segle XX a Lleida. Pel comissari de la mostra, Josep Miquel
Garcia, 'aquesta és l'exposició més important que s'ha fet a la ciutat durant
tot el segle. Serà recordada com un fet històric precisament per això, perquè
recull l'obra dels creadors que han marcat l'evolució de l'art a Lleida '. La
mostra, organitzada conjuntament per Fundació 'la Caixa' i el Departament de
Cultura a Lleida, va acompanyada d'un catàleg en el que es presenta una ressenya
biogràfica de cada artista. Per Garcia, aquest és un fet de vital importància.
'Tant de bo l'any 1900 algú hagués muntat una mostra d'aquestes característiques
sobre l'art del segle XIX i els seus artistes a Lleida i ho hagués recollit tot
en un llibre. Hi ha un buit bibliogràfic sobre el segle passat i no coneixem
quins van ser els nostres artistes '. El títol de l'exposició tampoc ha estat
escollit a l'atzar. Respon a un doble objectiu, segons ha explicat Garcia: d'una
banda, fa referència a l'artista lleidatà més universal, Leandre Cristòfol (Os
de Balaguer, 1908 - Lleida, 1998), un dels artífexs per excel·lència a Catalunya
del surrealisme i de l'avantguardisme; de l'altra, el seu cicle vital fa que
hagi viscut pràcticament la totalitat del segle i, en aquest sentit, és qui
millor recull l'esperit de la mostra. El comissari ha volgut destacar que
l'exposició no és tant una tria d'artistes sinó una tria d'obres. 'Dels 22
creadors que la protagonitzen, s'ha escollit una única obra, l'obra mestra, la
més coneguda, a la que se li ha volgut donar un valor emblemàtic'. Darrere de
cada quadre o de cada objecte hi ha una anècdota que dóna a l'obra escollida un
valor històric a més de l'estètic. Cronològicament la mostra inicia el
recorregut amb els artistes representants del període anterior a les
avantguardes, els pintors que treballaven sota l'impacte del paisatgisme i la
realitat: Jaume Morera, Xavier Gosé, Antoni Samarra, Miquel Viladrich i Apel·les
Fenosa. Als anys 30, hom hi troba a Leandre Cristòfol, el dissenyador Enric
Crous, el pintor també surrealista Antoni G. Lamolla i el poeta i pintor Josep
Viola. La postguerra està representada per Josep Benseny i Antonio Abad,
vinculats a la fundació del Cercle de Belles Arts de Lleida, entitat que
recollirà l'experimentació i l'abstracció de Lluís Trepat, Ton Sirera i els
membres del grup Cogul, com Coma Estadella, Àngel Jové, Víctor P. Pallarés i
Josep Guinovart, que recupera les seves arrels agramuntines. Els anys 70 i 80,
amb la recuperació democràtica, sorgeix un art més obert i contemporani, amb
creadors com Rosa Siré, Benet Rossell, Antoni Abad, Perico Pastor i Joaquim
Ureña. 

El desperfecte va afectar, a partir de la tarda d'ahir, les comunicacions
internacionals que uneixen els països escandinaus, Bèlgica, Holanda i el Regne
Unit entre ells i amb la resta de països europeus. El cable uneix Londres amb
Brussel·les i el trencament es va produir en el tram situat sota el Canal de la
Mànega. 

L'Assemblea Nacional francesa va aprovar ahir una reforma de la llei de
l'avortament que estableix l'ampliació del termini legal de 10 a 12 setmanes
d'embaràs i reconeix el dret de les menors a avortar sense permís patern. Els
debats van enfrontar clarament la majoria d'esquerres i l'oposició de dretes,
totalment hostil a aquestes mesures. El projecte governamental, elaborat per
iniciativa de l'exministra d'Ocupació i Afers Socials Martine Aubry, va ser
defensat per la seva successora, Elisabeth Guigou, que va explicar que abans que
res "es tracta de prevenir els embarassos no desitjats assegurant un millor
accés a la contracepció". La principal disposició del text, que amplia de 10 a
12 setmanes d'embaràs el termini legal perquè es pugui practicar l'avortament,
va ser aprovada únicament pels diputats d'esquerres. La supressió de
l'autorització paterna per a les menors va causar, en canvi, reaccions menys
virulentes. Les noies que no s'atreveixin a plantejar la qüestió als seus pares
s'hauran de fer acompanyar per un adult i sotmetre's a una entrevista prèvia.
L'acompanyant tindrà un paper de consell i de presència, però, segons la llei,
no assumirà cap responsabilitat civil o penal. La majoria d'esquerres va
aprofitar aquesta reforma per suprimir algunes disposicions obsoletes com la
prohibició de la "publicitat i propaganda a favor de l'avortament", cosa que
perjudica la informació que reben les dones. Així mateix, i malgrat les
reticències governamentals, els diputats van traslladar la nova legislació del
codi penal al codi de la sanitat pública. 

Lluís Miquel Pérez, alcalde de la ciutat, considera que el futur d'aquesta
empresa passa per la subhasta del seu patrimoni, unes 30 hectàrees de terra, per
fer front als 2.500 milions del deute. Pérez intenta evitar una possible
especulació urbanística. 

El grup germanonord-americà DaimlerChrysler suspendrà temporalment la producció
en cinc de les seves factories d'Amèrica del nord amb la finalitat de fer front
a la caiguda de les vendes. DaimlerChrysler va vendre al novembre un total de
184.065 vehicles als Estats Units, fet que va suposar una reducció del 5%
respecte al mateix mes del 1999. Aquesta caiguda se suma a la del 9% registrada
a l'octubre. Per donar sortida als vehicles emmagatzemats, el grup suspendrà la
setmana que ve la producció a les plantes de Newark i Saint Louis. La fàbrica de
Pillete, a Ontario (Canadà), també tancarà de l'11 al 15 d'aquest mes. La
tercera setmana de desembre seran cinc les factories afectades per aquesta
mesura, entre elles la de Bramalea, també a Ontario. "Hem de respondre davant un
mercat extremadament saturat i amb una forta competència", va assegurar el nou
president de Chrysler, l'alemany Dieter Zetsche, abans d'anunciar el tancament
de les plantes de producció. Els models fabricats als EUA van registrar un
considerable descens de vendes al novembre, mentre que els models de companyies
estrangeres les van augmentar. 

'Quan ens veiem' és el títol del darrer disc de la banda vallesana Bars, formada
per Montse Llaràs, Toni Moya, Marc Grasas, Jordi Mourelo i Josep Maria Vilà.
Conté temes dels seus sis discos. Llaràs, vocalista del grup, assegura que han
inclòs les que contenen un deix més sentimental i les que 'han agradat més a la
gent'. La marxa, abans d'enregistrar 'Mentre dormies' (1999), del seu compositor
Jordi Garrós va suposar el daltabaix més gran que han patit. Llaràs ho reconeix:
"No va ser ni positiu ni negatiu, només que tots hem necessitat posar-nos les
piles i composar". Ara són quatre compositors - Llaràs sempre hi posa les
lletres - i, potser," el grup es troba més obert ", apunta Moya, el baixista, al
temps que remarca que" tots els canvis que hem fet sempre han estat per anar a
millor ". Així, han anat suavitzant la seva música, amb tocs de blues, folk i
rythm & blues, per desenvolupar tot un procés que els ha portat a un
recopilatori on es pot seguir tota aquesta evolució. "Ara no faríem qualsevol
cosa", assenyala Moya, tot advertint l'hora de la maduresa de Bars, tot i que
Llaràs adverteix que "mai hem estat un grupillo". Els 18 temes que conté 'Quan
ens veiem' provenen de 'Bars' (1989), 'Mala idea' (1991), 'T'ho diré mil
vegades' (1993), 'En concert' (1994), 'Dolces mentides' (1996) i 'Mentre
dormies' (1999). Bars es troben una mica "cremats dels bolos de festa major" i
critiquen molts ajuntaments on han tocat durant una dècada per les condicions a
les que són sotmesos: "Molts llocs on ens fan tocar són com muntar una exposició
de pintura al lavabo de casa meva", afirma sorneguer Moya. Tanmateix no
defalleixen i el gener tornaran a la càrrega per començar a pensar en un nou
àlbum. 

Sempre ens posen entre l'espasa i la paret. Amb Franco o contra Franco. Amb la
Constitució o contra la Constitució. Amb el Rei o contra el Rei. Amb el gran
pacte o contra el gran pacte. Només les esqueles - i ja n'hi ha hagut massa -
són en blanc i negre i no admeten matisos, grisos. I és que Espanya s'ha
d'acostumar a la varietat, a la discrepància, fins i tot dintre de la més nítida
posició democràtica i de rebuig a la violència. Perquè no hi ha veritats
absolutes, i proclamar-les - per bones que siguin les intencions - és gairebé
negar la mateixa democràcia. Potser és que tots nosaltres - esquerra, centre i
dreta - som hereus encara d'"adhesions indestructibles" d'una altra època? 

Mentre la senyora María Yáñez bufa les 100 espelmes del seu pastís d'aniversari,
la Bella Dorita mira cap a una altra banda (per a ella no passa el temps). La
senyora María guarda el mite de Dora en una pila d'àlbums, però quan es despista
una mica, el mite se li escapa i surt per la finestra a viure la seva pròpia
vida. La Bella Dorita és a la memòria sentimental de Barcelona. Però de la
Barcelona amb sabor, amb anarquistes de veritat, absenta de veritat, puces i
cupletistes. La imatge més descarada del mite il·lustra generacions al Museu de
l'Erotisme. És al Panteó clausurat del Molino; a l'arqueologia real del
Paral·lel. Segur que la senyora María li guardarà un tros de pastís a la Bella
Dorita. Per quan torni. Tard. 

Fa d'amo d'una botiga de queviures i els porta sulfamides i xorissets de
Cantimpalo als Dalmau, a canvi de beneficiar-se les esveltes senyores de la
casa. Amb raó una nit el veïnat es rebel·la contra ell. Però en comptes
d'etzibar-li on es mereix, acaben tots cruspint-se la reserva d'arengades de
barril que li quedaven. És a dir, com aquell cop de fam de la pel·lícula Rufufú
a la italiana. Valor, germans. El popular Dr. Soler interpreta Salvador, amo
d'una botiga. 

L'ajuntament anima a regularitzar els veïns no censats (el 15% de la població)
en la guia del contribuent que es distribueix pels domicilis. La publicació
també recorda les dates de pagament d'impostos. 

El Grup ACESA, que té com a conseller delegat Salvador Alemany, va obtenir el
2000 un increment de beneficis nets del 9,1% respecte al 1999, percentatge que
es tradueix en 27.081 milions de pessetes. L'augment de guanys és inferior a la
pujada del volum de negoci, que va ser del 16%, i es va situar en 91.440 milions
de pessetes. El grup va dedicar l'any passat un gran esforç inversor a
activitats relacionades amb el procés de diversificació i expansió del grup, que
la firma xifra en 115.000 milions. També va aplicar 15.095 milions de pessetes
del resultat d'explotació (que va pujar a 49.202 milions) a amortitzacions i a
dotacions del fons de reversió de les autopistes. La xarxa de vies de pagament
de la concessionària ACESA va aportar el 74,5% de la xifra de negoci del grup, i
un benefici net de 26.033 milions de pessetes. El trànsit de peatge a la xarxa
va augmentar un 9,4%. L'entrada d'ACESA a Aucat ha estat molt positiva per al
grup: durant l'any 2000, les autopistes del Garraf van aportar uns beneficis
nets de 1.615 milions, el 56% més que el 1999. Aucat representa el 9,3% de la
facturació del grup. Dins del capítol d'autopistes s'hi inclou també la compra
de la concessionària argentina GCO, que va aportar el 2000 l'1,6% de la xifra de
negoci total. La companyia d'aparcaments Saba va aportar a ACESA un benefici net
de 2.209 milions de pessetes, el 34% més que el 1999. El sector de
telecomunicacions, en què el grup té participacions a Tradia i Xfera, va aportar
el 2,8% dels ingressos del holding. 

Carlos Bardem va ser ahir a Barcelona per presentar amb la resta de l'equip la
pel·lícula Código natural, un drama rural que entremescla diverses històries
d'amor i que s'estrena demà. Després de precisar que no havia vingut a parlar
del seu germà Javier i de la seva candidatura a l'Oscar, va dir: "Tom Hanks és
l'enemic a batre", encara que va remarcar que als Estats Units el protagonista
d'Antes que anochezca "no coneix a ningú, ni el coneixen, i la pel·lícula és un
film independent que s'ha vist poc". I va afegir: "Ara, després de la
candidatura al premi, és quan s'ha de començar a promocionar allà". L'actor, el
realitzador Vicente Pérez Herrero, el productor Rodolfo Montero i els actors
Miguel Molina, Momoyo Miya i Alicia Martínez, van parlar de la seva aventura
cinematogràfica a San Martín de Elines, un poblet de 27 habitants de Cantàbria -
en què va néixer el productor - on van rodar aquesta producció. Código natural
se centra en la vida de dos germans que comparteixen la paternitat de la filla
d'un d'ells i les relacions que tenen amb una dona del lloc, amb una prostituta
russa i dos forasters que arriben al poble i sembren la discòrdia. Carlos Bardem
va reconèixer que la seva carrera té alts i baixos. "En tres ocasions i amb data
de rodatge fixada han caigut tres projectes en què havia de treballar", va
comentar . "A Madrid tinc dos bars per viure", va afegir . L'intèrpret, que al
film de Pérez Herrero encarna el dolent de la història, va dir que el cine
sempre l'encasella "en personatges de goril·la i de gàngster". El realitzador va
explicar que va decidir a l'últim moment, després d'haver fet diversos càstings,
contractar l'actriu japonesa Momoyo Miya, cosa que el va obligar a transformar
el personatge de la forastera en una dona oriental. Va dir també que durant el
rodatge va fer "continus canvis en el guió". Sobre la marxa, va decidir donar
més importància tant al personatge de Miya com al de la prostituta, que
interpreta Sandra Wahlbeck. Código natural, rodat amb un pressupost de 140
milions de pessetes, arriba a les sales de forma limitada: s'estrena en una
dotzena de cines. La pel·lícula va comptar amb la participació de tots els
habitants del poble i ajudes econòmiques del programa europeu Media, el
Ministeri de Cultura, TVE i Vía Digital. 

El jove algerià, de 17 anys, estava estirat en un dels marges de l'autovia del
92, a Baza (Granada). Estava en posició fetal, descalç, amb símptomes
d'hipotèrmia i desnutrició, després d'haver passat quatre dies caminant sense
menjar ni beure. La Guàrdia Civil el va portar a l'hospital, on va explicar que
li van fallar les forces i es va desplomar. El noi va ser entregat al Grup de
Menors de la Policia. 

El Grup Parlamentari d'Izquierda Unida ha presentat al Congrés una proposició no
de Llei en què demana que els esdeveniments televisius que no s'emetin en
directe incorporin el subtitulat. La finalitat és evitar les barreres
comunicacionals a persones amb discapacitats auditives. 

L'informe sobre terrorisme internacional elaborat pel Departament d'Estat dels
EUA per a l'any 2000 destaca la "indiscriminada" represa dels atemptats
terroristes d'ETA després d'haver abandonat l'alto el foc. Així mateix el
document qualifica de "diligent" l'actuació de les autoritats espanyoles en la
persecució dels violents. 

Per primera vegada en anys, el nombre de declaracions de l'IRPF positives
augmentarà en la campanya de la renda 2000, que comença demà, a un ritme molt
superior al de les que tenen dret a devolució. D'aquesta manera es trenca la
tendència a l'estancament dels últims anys. Les rendes amb saldo a pagar seran
el 26% del total, davant 23% de l'any precedent. Les que tenen dret a devolució,
que tradicionalment creixien més, seguiran sent gairebé tres de cada quatre,
però el seu pes baixa del 76% al 73%. Aquesta modalitat arribarà als 8,8 milions
de declaracions i 1,19 bilions, amb alces del 5,01% i del 7,53%, respectivament.
La mitjana de devolució pujarà a 135.400 pessetes, davant de les 132.100 del
1999. El secretari d'Estat d'Hisenda, Enrique Giménez Reyna, juntament amb el
director de l'Agència Tributària, Ignacio Ruiz Jarabo, van explicar ahir a
Madrid quines seran les línies mestres de la renda 2000. Es tracta de la
campanya de "consolidació" de la rebaixa fiscal de la llei de l'IRPF del 1998,
va assegurar Giménez-Reyna, que va atribuir l'increment del volum de pagaments i
de retorns a l'augment de l'ocupació i del creixement econòmic el 2000. Aquests
factors van afavorir més inversió en vivenda, en actius financers i en plans de
pensions. Com a resultat, la campanya tindrà un saldo negatiu de 467.800 milions
de pessetes, pràcticament el mateix que la campanya del 1999. Les devolucions
ràpides, a què es podien acollir uns cinc milions de contribuents no obligats a
declarar perquè no arribaven als 3,5 milions de salari brut anual, però que van
patir retencions a compte, van obtenir un resultat encara més dolent que en la
seva primera campanya, l'any passat. Hisenda ha rebut 1,2 milions de
sol·licituds que corresponen a 1,7 milions de contribuents, davant 1,9 milions i
2,8 milions de titulars el 1999, respectivament, amb una baixada del 39,28% en
contribuents. Ruiz Jarabo va atribuir el fracàs al fet que l'ajust entre la
tarifa i les retencions ha provocat que la majoria de devolucions ràpides
s'hagin convertit en simbòliques, ja que tampoc s'hi poden acollir els que es
beneficien de deducció per vivenda o pla de pensions. Per això, moltes persones
s'han decantat per presentar ara la declaració. Dels 12,1 milions de
declaracions que s'esperen, uns dos milions seran persones que es podrien haver
acollit a la modalitat que funcionava fins al 17 d'abril. Aquest any, les
devolucions ràpides suposaran 30.000 milions, davant els 46.000 milions del
1999. Hisenda calcula que aquest mes es començaran a tramitar devolucions, amb
un termini mitjà de 30 dies. Arran de les queixes rebudes, la devolució també es
podrà rebre en un xec nominatiu. 

Els veïns de l'Eixample tenen dret a descansar sense soroll i a demanar
explicacions respecte a les activitats d'oci dels locals i bars. La limitació
dels horaris nocturns o el control de l'aforament afecten de la mateixa manera
tots els locals. La legislació del dret d'admissió, el control de la via
pública, les inspeccions municipals i la policia local haurien de ser
suficients. Però també hem de tenir com a aspiració col·lectiva una ciutat
plural, heterogènia i amb llocs d'esbarjo on possiblement no entraríem mai. 

El sindicat que agrupa els jugadors argentins (Futbolistes Argentins Agremiats)
ha decidit paralitzar el futbol de Primera, Segona i Tercera Divisió i, molt
probablement, els pròxims compromisos previstos de la Copa Libertadores
d'Amèrica, en vista del voluminós deute que els clubs han contret amb els
futbolistes. La resolució va ser adoptada en una assemblea en què, per
unanimitat, es va rebutjar la proposta de l'Associació del Futbol Argentí (AFA)
que va suggerir que ara es pagui el 25% dels més de 46 milions de dòlars (uns
8.600 milions de pessetes) que els deuen. N'hi ha hagut ben bé prou amb un
parell de mesos perquè l'amenaça dels futbolistes s'hagi convertit en realitat.
La novel·la va començar a mitjans de març, quan l'AFA va rebre una carta
intimidatòria del gremi. El motiu? Els 46.199.000 dòlars que deuen els clubs.
Van anar passant els dies i els dirigents no van moure ni un dit. El resultat?
Dilluns, a la seu de Futbolistes Argentins Agremiats, la majoria dels capitans
dels 72 clubs afiliats a l'AFA es va decantar per paralitzar el futbol. "Volem
cobrar tots els diners, no una part. I ja ", va dir el colombià Eduardo
Bermúdez, capità del Boca, club al qual pertany Juan Román Riquelme, un dels
objectius del Barça. El conflicte es veia venir. "Vam enviar un avís fa 60 dies;
ara ja no ens en podem desdir. Els jugadors estan farts de ser els únics de no
veure mai ni un peso. N'hi ha que amb prou feines guanyen 500 dòlars (unes
90.000 pessetes) i no poden mantenir la família ", va protestar Sergio Marchi,
membre del sindicat. Hi ha jugadors que fa quatre temporades que no cobren.
L'ona expansiva va arribar a Diego Maradona, que va opinar: "Als jugadors se 'ls
ha de pagar de seguida. Però, en un país on no paguen a ningú, no m'estranya que
tampoc se 'ls pagui a ells ". "Aquesta aturada - va afegir - deixarà la gent
sense l'única diversió que li queda: el futbol. Tornen a castigar els de sempre,
els seguidors, mentre que els que s'emportaran la plata viuen tan a gust. El
país està molt fotut ". I no ho dic per quedar com un heroi; és el que sento com
a aficionat. Patricia Bullrich, ministra de Treball, va assegurar que el Govern
podria multar els clubs que no paguin. N'hi ha que recorden que, entre el 1991 i
el 1997, els drets de TV van augmentar un 800%. "A Europa, els clubs que no
paguen, baixen. Aquí, es riuen de nosaltres ". 

Els immigrants marroquins a Europa surten beneficiats per aquesta devaluació.
Durant els últims anys, els immigrants veien que, amb l'anterior canvi, els
diners que enviaven en francs o pessetes a les seves famílies quedaven
convertits cada vegada en menys dirhems. Al devaluar la moneda, el Govern
augmenta l'impacte econòmic que tindran al Marroc els diners enviats pels
immigrants. Les seves remeses són un pilar bàsic de l'economia del Marroc. Són
la primera font de divises del país. El 2000, aquests enviaments van pujar el
16,6% i van arribar a l'equivalent a 352.000 milions de pessetes. L'altra gran
aposta és el turisme, que suposa un 7% del PIB marroquí. Amb la devaluació del
dirhem, viatjar al Marroc serà més barat, circumstància que farà que aquest país
"sigui més atractiu per als turistes", en paraules del diari L'Economiste. Rabat
també vol atraure la inversió estrangera, fonamental per generar ocupació. La
intenció és evitar que es repeteixi l'escenari de l'any passat, quan la inversió
es va reduir considerablement. 

Sindicats i associacions d'estrangers de Tarragona van explicar ahir que el cas
de la funcionària policial detinguda dimarts per cobrar diners per regularitzar
immigrants no és un assumpte aïllat. La treballadora va quedar en llibertat sota
fiança. 

L'edifici, que és utilitzat per 22 entitats, va ser tancat a finals de maig
després que un moviment de terres en un solar contigu ho fes aconsellable. Els
veïns de tres immobles que també van quedar afectats encara no poden tornar als
seus pisos. 

Els prolegòmens no deixaven lloc a sorpreses. A les entrevistes, Aznar i
Ibarretxe ja van deixar clar que les seves línies polítiques respectives eren
paral·leles. És a dir, que mai s'arribarien a trobar. Estem on estàvem, és a
dir, dins del laberint basc, però almenys aquesta vegada guardant les formes
institucionals. No és que sigui gaire, però, donats els antecedents, no és
menyspreable. Ibarretxe no baixa del sobiranisme i Aznar segueix sense assimilar
els resultats del 13-M. És a dir, problema basc per a tota la vida. 

L'octubre del 1998, 67 adolescents van morir en l'incendi d'una discoteca, que
es va considerar provocat. Unes obres van causar un foc en què van morir 320
persones el 26 de desembre a la Xina. Una boda va acabar en tragèdia amb 35
morts en enfonsar-se el terra d'una disco el 24 de maig. 

L'associació Defensor del Pacient ha detectat dues morts que podrien estar
relacionades amb el consum de Lipobay, el fàrmac de Bayer per tractar el
colesterol. Una persona va morir a Barcelona i una altra a Tarragona, sense que
hagi transcendit en quin hospital, perquè encara no s'ha formalitzat la
denúncia. La mort de Tarragona "és un cas claríssim relacionat amb Lipobay", va
declarar la presidenta de l'associació, Carmen Flores. Es tracta d'un home,
d'entre 60 i 65 anys, que va morir el maig passat a causa d'una parada renal i
cardiorespiratòria. El cas de la víctima barcelonina, que tenia la mateixa edat,
no presenta un quadre clínic tan clar, encara que el sistema renal també li va
quedar molt danyat. Les autoritats sanitàries asseguren que no tenen constància
d'aquestes morts. Fonts del Ministeri de Sanitat van indicar que, si es presenta
denúncia, s'obrirà una investigació. El Lipobay es va retirar del mercat el 8
d'agost. Amb aquests dos nous casos, les morts ja arribarien a 22 a tot Espanya,
segons Flores, "encara que Sanitat només n'ha reconegut set" . " Quan ja fa
temps vam denunciar que hi havia quatre morts, Sanitat va dir que dues, i el
temps - va subratllar - ens ha donat la raó ". D'altra banda, el conseller de
Sanitat, Eduard Rius, va reconèixer ahir que 31 persones han presentat
alteracions de salut després d'haver pres Lipobay. D'aquestes, 12 van presentar
alteracions greus, segons assegura el Centre de Farmacovigilància de Catalunya.

Més de 200 grups de cristians de base promouen la celebració d'un sínode
alternatiu, l'Assemblea del Poble de Déu, que se celebrarà del 4 al 7 d'octubre
a la Universitat Protestant de Teologia de Roma. Una cinquantena de
representants d'aquestes organitzacions, procedents dels sis continents,
elaboraran un document, en què milers de feligresos han fet aportacions, que
definirà el perfil de bisbe que propugnen. Entre la gent que s'aplegarà a Roma
aquesta setmana hi ha representants de diverses organitzacions espanyoles i
catalanes. Els col·lectius Som Església i el Grup de Dones de l'Església tenen
previst enviar-hi una delegació, i també ho faran el Grup de Dones d'Acció
Catòlica Obrera i el Moviment pel Celibat Opcional. 

La reforma de la secundària, i els seus posteriors ajustaments, han produït un
inesperat dany col·lateral. Del dilema Ètica / Religió es va passar a haver de
triar entre l'ensenyament religiós i una multitud d'assignatures optatives, des
de necessàries classes de reforç o informàtica a caramels en forma d'activitats
lúdiques diverses. Amb el rerefons de la crisi de religiositat entre els joves,
el resultat va ser el previsible. En els últims tres anys, la incipient
contrareforma educativa ha ampliat l'horari de les matèries obligatòries,
deixant encara menys marge per elegir. La conseqüència, un nou descens del
nombre d'alumnes de religió, que la cruel imatge que han ofert els bisbes amb
els despropòsits sobre els seus docents no pot fer més que aguditzar. Veient
aquest panorama, l'Església es pot aferrar a la lletra dels seus acords amb
l'Estat i mantenir un model abocat a convertir-se en residual a l'escola
pública. O bé acceptar que la creació d'una assignatura de cultura ètica i
religiosa no catequètica seria el model més ajustat al caràcter no confessional
de l'Estat. I potser l'única sortida per garantir la viabilitat de l'ensenyament
de les religions als instituts. 

Best Hotels inverteix 8.000 milions a Andalusia. La cadena amb seu a Salou
invertirà aquesta quantitat en l'obertura de tres nous establiments de quatre
estrelles. Aquesta firma catalana pretén gestionar 23 hotels el 2005. Els hotels
se situaran a Mojácar (Almeria), Almuñécar (Granada) i Salobreña (Granada). El
volum de negoci anual de la cadena és de 16.000 milions de pessetes. 

La UGT es desmarca de les protestes de Miniwatt. La central no participarà en la
manifestació prevista per avui a Barcelona contra l'augment del ritme de treball
del 12,5% que va imposar l'empresa sense negociar amb els sindicats. La firma,
propietat de l'holandesa Philips i de la coreana LG, ha d'afrontar conflictes
laborals des de fa gairebé un mes. 

La Comissió Primera del Parlament de Catalunya ha aprovat per unanimitat tres
proposicions no de llei presentades pel PP i ERC que insten el Govern a fer
públiques al Diari Oficial de la Generalitat la relació de personal eventual
(assessors i càrrecs de confiança de designació directa) tal com s'estableix en
els decrets del mateix Govern. La diputada del PP Dolors Nadal ha avançat que
l'objectiu de les proposicions no de llei és forçar el Govern de la Generalitat
a complir amb el que regulen els decrets del propi Govern i que no s'ha portat a
terme. Aquests obliguen la Generalitat a publicar cada tres mesos els canvis que
s'han produït en aquestes plantilles i a publicar la relació complerta cada any.
Nadal ha assenyalat que, arran de les dades facilitades fa uns mesos per ERC
sobre aquests càrrecs, 'ni la mateixa consellera [de Governació] va ser capaç de
dir-nos el nombre exacte d'assessors que hi ha a la Generalitat'. La diputada
popular ha començat la seva intervenció demanant que es prestés atenció a la
data de presentació de les proposicions no de llei del PP, el 4 d'abril passat,
perquè 'no es facin lectures de cojuntures polítiques', en relació a un suposat
distanciament de CiU. Tot i amb això, es dóna la circumstància que la
presentació també coincideix amb un moment de cert malestar en les relacions
entre CiU i PP com és el fet que el 29 de març el PP va forçar CiU a crear una
comissió d'enllaç parlamentària, dos dies després el president del PP alertava
d'un cert malestar en ple debat de relacions entre CDC i UDC, i el mateix 4
d'abril el PP feia perdre a CiU tres votacions en la Comissió de Política Social
del Parlament. El diputat d'ERC Joan Ridao ha tingut, però, una intervenció més
dura i ha criticat la 'creixent politització de la Generalitat' que ha derivat
en un 'model napoleònic'. 'Hi ha massa assessors per metre quadrat', ha afegit
Ridao, que ha recordat algunes dades presentades per ell mateix fa uns mesos
sobre el nombre d'assessors superior al 7 per departament, els sous que cobren
alguns d'ells o el que ha anomenat 'canongies ben retribuïdes' amb la 'voluntat
de resoldre situacions personals'. La intervenció de Ridao ha molestat el
diputat de CiU Rafael Hinojosa, que li ha retret el to i el contingut. Hinojosa
ha assenyalat que perquè 's'ha de fer i s'està fent' i, en tot cas, hi ha hagut
un endarreriment. CiU ha retirat també unes esmenes 'tècniques' perquè no es
busquin segones intencions. 

L'economia dels Estats Units es va contraure en l'últim trimestre, per primer
cop en més de vuit anys, segons va dir ahir a Washington el Ministeri de Comerç.
L'activitat econòmica es va reduir un 0,4% entre juliol i setembre, en part pels
atemptats de l'11 de setembre, però aquest retrocés va ser sensiblement menor al
que havien anticipat nombrosos economistes, que s'esperaven fins i tot un 1,5%
de caiguda en el producte interior brut (PIB). El dràstic descens del consum
després dels atemptats, que ha afectat nombrosos sectors, del turístic a les
línies aèries, passant per la producció industrial, ha determinat aquesta
reducció del PIB i continua projectant una ombra de gran incertesa sobre
l'economia, agreujada per la caiguda de la confiança dels consumidors. Per
aquest motiu, un nodrit sector d'analistes compten amb un descens encara més
pronunciat del creixement aquest trimestre, cosa que suposaria entrar
oficialment en recessió. El descens de l'activitat econòmica va ser esgrimit
ahir per la Casa Blanca per demanar al Congrés que aprovi amb urgència el seu
pla d'estímul econòmic per valor de 90.000 milions de dòlars. "Aprovin-lo,
aprovin -lo ara", va demanar el president Bush, davant l'oposició demòcrata, que
considera que el pla consisteix en retallades fiscals que afavoreixen les
empreses i els rics. Paul O'Neil, ministre d'Hisenda, va dir que, si el pla
s'aprova, el PIB podria evolucionar de forma "suaument positiva". Aquest
optimisme moderat va arribar a la borsa, que va canviar la tendència baixista
amb què havia iniciat la setmana. 

Una nova espècie de formiga anomenada Lasius neglectus, tan nova i desconeguda
que no té ni nom popular, s'ha convertit en un desagradable hoste, una verdadera
plaga, per a nombrosos jardins i urbanitzacions de la província de Barcelona. La
Lasius neglectus, que suposadament és originària de l'Àsia Menor, ha començat a
provocar destrosses a arbres ornamentals i a instal·lacions elèctriques i
telefòniques, segons confirma un estudi dut a terme per la Universitat Autònoma
(UAB). Segons els investigadors, a l'interior de les vivendes l'espècie té una
curiosa tirada pels tubs per on circulen els cables. El professor Xavier
Espadaler, director del treball, explica que la formiga ja s'ha detectat a Seva,
Matadepera, Taradell, Barcelona, les Planes, Bellaterra i Sant Cugat, però que
el seu territori deu ser molt més extens. Ningú va buscant noves espècies. "De
fet - afegeix -, el primer cop que ens van comentar un problema va ser el 1998,
però després va resultar que a la mateixa casa ja n'hi havia des de feia més
d'una dècada". Això va passar a Seva (Osona). Avui, en aquesta població, hi ha
afectades ni més ni menys que 14 hectàrees d'una urbanització. L'espècie, que
ocupa jardins i interiors de vivendes, té dos límits naturals: el fred i la
sequedat ambiental. Per això, explica el professor de la UAB, no s'ha detectat
per sobre dels 600 metres d'altura ni a la província de Lleida, que té uns
estius molt àrids. "El seu hàbitat ideal són els jardins d'urbanitzacions
acomodades amb molta vegetació i reg fins i tot a l'estiu", resumeix Espadaler.
Mentre viu a sota de les branques o de les pedres dels jardins públics, com
passa al Palau de Pedralbes de Barcelona, no hi ha tantes queixes: "Els
problemes comencen a aparèixer quan s'acosten a les cases". A l'interior de les
vivendes, les formigues ocupen preferentment els conductes de les línies
elèctriques i telefòniques (se 'n desconeix el motiu, tot i que possiblement
sigui a causa de l'olor o de la temperatura dels cables). Els perjudicis més
freqüents són endolls fets malbé, curtcircuits i avaries en instal·lacions de
piscines. També hi ha arbres que es moren. Per frenar la plaga de Lasius,
l'equip de biòlegs encapçalat per Espadaler va començar a l'estiu un tractament
pilot a Seva mitjançant la fumigació dels arbres amb molt de pugó, que són el
principal aliment de les formigues. Tot i que s'ha detectat una clara millora,
encara es desconeix la capacitat de regeneració de la formiga asiàtica, la seva
dinàmica de població. La Lasius neglectus s'ha localitzat també a Varsòvia,
Budapest i París, entre altres ciutats, però les referències bibliogràfiques són
escassíssimes. En estat salvatge només es coneix a Turquia, "i per això se
suposa que ve d'allà, tot i que no és segur", diu el professor. Encara que
l'espècie és molt similar a la formiga més comuna dels jardins de Catalunya, la
formiga argentina (Linepithema humile), la nova formiga té més possibilitats de
convertir-se en plaga per dos motius: una colònia pot tenir milers de reines,
fet que garanteix una elevada reproducció, i dues colònies poden conviure sense
molestar-se. On s'instal·la la Lasius neglectus no hi crien altres formigues, ni
argentines ni autòctones. "És difícil lluitar contra la plaga", diu el
professor. Només en un dia del mes de juliol, posa com a exemple, hi pot haver
en un arbre colonitzat un trànsit de pujada i baixada de 90.000 formigues. 

La querella va ser interposada per l'avalista d'un crèdit de 300 milions de
pessetes (1,8 milions d'euros) que va rebre Javier de la Rosa l'any 1995 i que
no va tornar. L'avalista, Lorenzo Rosal, un home pròxim llavors al financer,
després de ser embargat va denunciar haver estat víctima d'una estafa. La
jutgessa investiga la tramitació i la concessió del crèdit, i el paper dels
testaferros. 

El conseller d'Universitats de la Generalitat, Andreu Mas-Colell, ha parlat al
programa 'Els Matins amb Josep Cuní', d'Ona Catalana, de la nova llei
d'universitats. Segons ell, 'no retalla l'autonomia universitària, i el que
pogués tallar per una banda ho compensa per una altra'. Mas-Collel ha insistit
en la idea ja expressada altres vegades que 'aquesta no és la nostra llei, però
tenim la satisfacció que hi hem afegit coses positives'. Com a crítiques més
destacades, ha destacat que 'és massa llarga i ha tingut massa versions prèvies'
i que 'és uniformista, partint d'una concepció no plurinacional de l'estat'.
Mas-Colell també ha estat crític amb la mentalitat existent en la universitat
actual. Segons ell 'ha triomfat el model funcionarial' i la nova llei el que
farà és obrir qüestions 'com la de contractació de professors versus els
professors funcionaris'. Finalment, preguntant sobre la postura negativa dels
rectors cap a la nova llei, el conseller diu que no s'ho explica perquè 'el text
els dóna més poder, enfront dels claustres que sí que en perden'. 

Tele 5 dedicarà al desembre la seva campanya de 12 meses , 12 causas als nens
desprotegits. El problema s'abordarà en els seus programes, com Historias de
hoy, i també recaptarà diners per a aquest fi. L'espot institucional solidari,
que s'emetrà durant tot el mes, és protagonitzat pel grup de Cornellà Estopa. 

L'oftalmòleg Joaquín Barraquer; el jugador de bàsquet Pau Gasol; l'actor Sergi
López; l'alpinista Sergi Mingote, i l'expresident del Comitè Olímpic
Internacional Juan Antonio Samaranch són els cinc finalistes del premi Català de
l'Any creat per EL PERIÓDICO DE CATALUNYA per guardonar la personalitat més
destacada de la societat catalana durant aquest any. LA MANERA DE VOTAR. La
selecció dels cinc finalistes obre una segona fase de votació, que s'acabarà el
dia 31 de desembre vinent. Els lectors poden votar una de les cinc personalitats
que fins aquest moment han rebut el nombre més elevat de vots trucant al número
906 425 590, a través de la pàgina web del diari:
www.elperiodico.com/cataladelany, o bé per mitjà d'un cupó que EL PERIÓDICO
publicarà de forma regular a les seves pàgines. Tots els votants participen
automàticament en el sorteig d'un cotxe Volkswagen model Polo. SEGONA EDICIÓ. La
segona edició del premi Català de l'Any es va iniciar el dia 11 de novembre,
data en què va començar la votació popular entre 16 personatges destacats de la
societat catalana, que havien estat seleccionats prèviament. El guanyador del
premi es donarà a conèixer el mes de gener, en el transcurs d'una cerimònia que
tindrà per escenari el Palau de la Música Catalana. El premiat rebrà una
escultura realitzada per l'artista Meritxell Duran. En la primera edició, el
premi va ser concedit a títol pòstum a Ernest Lluch. 

Mista va salvar ahir el València del desastre. El seu gol, nascut en una
excel·lent jugada de Kily González, va evitar la primera victòria en la història
del Mallorca a Mestalla. El cansament va passar factura al conjunt balear. Els
homes de Sergio Kresic, que van dominar durant 69 minuts gràcies a un preciós
gol de Luque, van acusar els viatges que han realitzat aquesta setmana. El
desplaçament per terra, mar i aire a Ceuta i els 120 minuts de la Copa del Rei
van fer que al Mallorca li faltés aire en els últims minuts i cedís un empat
que, tot i això, ajuda a reforçar la moral del grup. El València, que ahir va
sumar el novè empat de la temporada, té problemes. Massa conflictes oberts dins
i fora del camp. I no es tracta, ni molt menys, d'arreglar-los amb un rostit
argentí com va fer la plantilla aquesta mateixa setmana a la Ciutat Esportiva de
Paterna. La plantilla té molts fronts sense cicatritzar i es noten, per molt que
es vulguin amagar, al camp. Palop, Kily González i Angulo estan enfrontats al
tècnic Rafa Benítez i Ilie ha carregat contra el president, Jaime Ortí. I, amb
aquest panorama, no resulta estrany que l'equip es perdi al camp com va fer en
una patètica primera part. El Mallorca sempre va ser més llest. Kresic va
col·locar una defensa de tres centrals - Vicente, Nadal i Siviero - i va saber
pressionar el joc de construcció del València. Ni tan sols la lesió de Siviero
(m . 26) va alterar l'ordre. Olaizola va sortir al seu lloc i va complir la
tasca d'apuntalar una defensa que es va dedicar a administrar amb criteri el gol
de Luque. I és que l'esmunyedís davanter va aprofitar una assistència de cap de
Paunovic per guanyar l'esquena d'Ayala i Pellegrino i deixar retratat Cañizares
amb una vaselina que va fer emmudir Mestalla. Un silenci que minuts després es
va convertir en xiulets contra el València. L'afició, desesperada per les
parades de Leo Franco davant Juan Sánchez (m . 5 i m . 14), va perdre la
paciència. Només el canvi de Kily per Angulo (m . 46) va aconseguir canviar el
partit. L'argentí és pura casta. Vol jugar el Mundial amb l'albiceleste i no
està disposat a permetre que Benítez li amargui la festa. Ell sol va tornar el
València al partit, va fabricar la jugada de l'1-1 i hauria pogut marcar el 2-1.
Però un segon gol hauria estat un premi excessiu. 

Des de fa més de quatre dècades, la majoria dels preus acaben en 00, en 95 o en
99. És un costum que obeeix al comportament dels consumidors, que tendeixen a
comprar més si el preu acaba amb aquestes xifres. Passa el mateix als Estats
Units amb els cèntims: són habituals els preus del tipus 2,99 o 8,95. Davant
d'aquest fenomen universal en la fixació dels preus, les botigues espanyoles que
transformin pessetes a euros i anotin un preu del tipus 2,73 euros tendiran a
fixar un preu final de 2,99 euros, per exemple, cosa que significarà una alça
del 9%. Les pujades per l'arrodoniment afectaran sobretot els productes més
barats. Per operativitat i comoditat, un xiclet que costa ara l'equivalent a
tres cèntims d'euro passarà a cinc cèntims, un caramel de pal, a 20 cèntims, i
una ampolla de dos litres de refresc, a un euro. En aquests exemples, la
inflació oscil·la entre el 66% i l'11%. Això succeirà especialment quan la
referència de la pesseta no aparegui als preus, una cosa que no és obligatòria,
encara que ha estat recomanada per les associacions comercials. 

Un avió de la companyia francesa Air France que va sortir dilluns de París amb
destinació a Washington es va desviar de la ruta i va aterrar a l'aeroport de la
ciutat de Brest (nord-oest de França), quan la tripulació hi va detectar la
presència d'un "paquet sospitós", van informar fonts de l'aerolínia, que es van
negar a precisar la naturalesa de l'objecte. A Brest, l'avió va ser sotmès a una
nova inspecció de seguretat, però l'escala va trigar més del previst perquè
l'aeroport no tenia el personal femení necessari per registrar les dones del
passatge. L'aparell només va poder tornar a enlairar-se ahir a les tres de la
matinada, després que la companyia francesa oferís un improvisat sopar de la nit
de Cap d'Any per als 245 passatgers, a les instal·lacions de la terminal. Alguns
passatgers van informar que l'avió ja havia sortit amb un retard de tres hores
de l'aeroport Charles de Gaulle, per culpa dels controls de seguretat que la
companyia porta a terme després dels atemptats de l'11-S. 

El dia 1 de novembre, un pastor alemany va matar el seu amo a Galícia. El succés
es va produir quan el gos intentava socórrer amb la boca el seu propietari
després que aquest hagués caigut a Ribeira (la Corunya). L'animal va provocar
nombroses mossegades al cap de la víctima. La policia va sacrificar l'animal per
poder recuperar el cos de la víctima. El març del 1999, un dog va matar un nen
de 4 anys, Francisco Miguel Hiraldo, a Can Picafort (Mallorca). El propietari de
l'animal va ser condemnat a un any de presó per homicidi imprudent. 

La Generalitat construirà una nova presó amb 1.500 places al solar anomenat Can
Margarit, al voltant de la presó de Brians (a Sant Esteve Sesrovires). Fonts
penitenciàries van afirmar ahir que encara no s'ha posat la primera pedra
d'aquestes dependències. Està previst que aquest centre funcioni abans de la fi
del 2003 o a principis de l'any següent. La nova presó estarà configurada de
forma modular, de manera que les unitats residencials no tindran individualment
una capacitat superior a 250 places. 

El fiscal manté que el rector de la Universitat Rovira i Virgili (URV), Lluís
Arola, i el coordinador de la selectivitat, Joan Igual, van prevaricar en
apartar els professors Josefina Albert i José M. Fernández del tribunal de les
proves per haver repartit exàmens en castellà, i torna a demanar una pena de 8
anys d'inhabilitació. En la vista celebrada avui per al recurs a l'absolució
d'Arola i Igual, el Ministeri Públic ha sol·licitat la revisió del cas i ha
qualificat la sentència absolutòria de 'contradictòria i poc fonamentada'. La
defensa ha lamentat les 'reiteracions' del fiscal perquè 'desnaturalitzen el
cas'. Josefina Albert i el president de Convivencia Cívica Catalana (CCC) han
estat presents en el judici. En una argumentació que ha durat més de tres hores,
el fiscal, Ignacio Monreal, ha estat molt crític amb la sentència que la titular
del Jutjat Penal número 2 de Tarragona va dictar el passat 24 de juliol, en la
qual s'absolia el rector de la URV i el coordinador de les PAAU del delicte de
prevaricació. El fiscal considera que la sentència no va tenir en compte cap de
les proves presentades pel ministeri públic i que presenta 'moltes
contradiccions' a més d'estar 'poc fonamentada'. 'La sentència en cap cas ens
diu per què s'absol els acusats', s'ha queixat Monreal, qui s'ha lamentat també
pel fet que en la instrucció del cas no es prengués declaració a tots els
implicats, entre els quals ha esmentat als alumnes que van rebre els exàmens de
mà de la professora Albert. El fiscal considera que la manera d'actuar del
rector a l'hora d'excloure a Albert del tribunal de les PAAU no s'ajusta a dret
i ha qualificat de 'gravíssim' que la sentència no doni cap justificació a
aquesta exclusió. Entre els motius d'exclusió d'un tribunal de les PAAU figura
no ser professor titular, no ser catedràtic, no conèixer la matèria que
s'examina, etcètera. La sentència es basa en aquest 'etcétera' per justificar
l'exclusió d'Albert. 'De la mateixa manera ' , ha afegit Ignacio Monreal,' en
aquest 'etcétera' es podrien justificar exclusions per motius ideològics,
polítics o religiosos '. El fiscal s'ha referit també a la queixa que la
professora exclosa va adreçar al Defensor del Pueblo. 'La queixa era a favor
dels alumnes i no incomplia cap normativa'. Davant d'aquests arguments, el
lletrat que representa la Universitat, Antoni Huber, s'ha mostrat sorprès perquè
'les reiteracions del fiscal desnaturalitzen el procés'. L'advocat de l'acusació
particular, Juan Carlos Zayas, ha coincidit amb bona part dels arguments del
fiscal i ha dit que si hi ha sentència absolutòria no recorreran al Tribunal
Constitucional. 'Considero que dues revisions en aquest cas són suficients, al
marge que el Constitucional és molt restrictiu' i difícilment podria acceptar un
cas com aquest. La vista pel recurs d'apel·lació no ha comptat amb la presència
dels absolts en aquest cas, però sí de la denunciant, Josefina Albert. La
professora ha reiterat que considera que Arola i Igual van prevaricar. Al seu
costat, ha comparegut el president de Convivencia Cívica Catalana (CCC),
Francisco Caja, que ha expressat la seva solidaritat amb Albert i igualment s'ha
mostrat convençut que hi va haver un 'delicte de prevaricació inequívoc i abús
de poder'. Cal recordar que en les més de vint pàgines dels fonaments jurídics
en què se sustenta la sentència absolutòria, es destaca que la iniciativa de la
URV d'apartar la professora Josefina Albert i el també docent José María
Fernández de les correccions de la selectivitat 'no es pot considerar una
resolució injusta ni arbitrària' ja que s'ajusta en tot moment a la legalitat, i
justifica l'absència de delicte de prevaricació en tant que 'no hi va haver
animadversió prèvia cap als professors'. El rector de la Universitat Rovira i
Virgili (URV), Lluís Arola, i el coordinador de les proves d'accés a la
universitat (PAAU), Joan Igual, van ser jutjats a començaments de juliol acusats
de prevaricació per haver apartat del tribunal de la selectivitat la professora
Josefina Albert, que l'any 1998 va repartir pel seu compte fotocòpies d'exàmens
en castellà a diversos alumnes, decisió que la URV va considerar que vulnerava
la normativa lingüística de les proves, fet pel qual va acordar excloure la
professora del tribunal de la selectivitat l'any següent. Albert va denunciar la
URV per considerar que la seva exclusió era una 'represàlia' per la seva
actuació en haver-se queixat davant del Defensor del Pueblo per discriminació
del castellà. 

L'exposició havia estat adjudicada en concurs quan Jaume Sodupe era conseller
delegat del Fòrum i ja llavors va rebre crítiques pel seu elevat cost, 12
milions d'euros (1.996 milions de pessetes). L'exposició Vells i nous mites, que
s'havia de realitzar a la Marina Seca del nou port, es va presentar com un
recinte temàtic dedicat a temes de dimensió universal, com la vida i la mort, el
poder i la rebellio, i les crisis d'identitat. El projecte va ser adjudicat a
l'equip Gao Idees i Projectes, que dirigeix Pep Subirós. Amb ell hi treballen
Eulàlia Bosch, l'arquitecte Fernando Marzá i hi col·laboren John Berger, Xavier
Rubert de Ventós i Jean Louis Fromen. L'economista Jordi Oliveras és director
general del Fòrum 2004 des de l'11 de desembre passat. Llavors es va donar a
conèixer el programa de l'exposició. Destacaven 45 congressos, un d'ells per
reunir tots els premis Nobel de la pau, 800 espectacles i 11 grans exposicions,
que ara es queden en 10 (només dues al recinte del Fòrum). Quan va transcendir
el nou revés del Fòrum, l'alcalde de Barcelona, Joan Clos, es trobava en una
fugaç visita a Nova York, on es va entrevistar amb el seu col·lega Mike
Bloomberg. Tots dos van acordar aprofundir la col·laboracio en matèria de
turisme, cultura i planificació urbanística, i Clos va convidar Bloomberg a
participar en el Fòrum, informa Idoya Noain. 

Els exèrcits europeus han d'estar preparats per defensar la UE d'atacs
terroristes, va manifestar ahir a Madrid el ministre espanyol de Defensa,
Federico Trillo. El ministre va assenyalar la informació, la lluita contra la
guerra bacteriològica, la nuclear i la química com a camps per a la cooperació
intereuropea. 

Tots els materials magnètics es refreden quan es desmagnetitzen. Això és el que
es coneix com a efecte magnetocalòric associat a l'augment del desordre magnètic
del material. Recentment s'ha descobert un material que produeix bastant fred a
temperatura ambient. Així mateix, s'ha fabricat ja un primer prototip de nevera
magnètica basada totalment en l'efecte magnetocalòric i que respon als cànons
ecològics més estrictes. 

La runa de l'ensorrament argentí va planar sobre el Fòrum Social Mundial de
Porto Alegre, on es va posar aquest país com a paradigma de les conseqüències
que provoca la falta de control sobre el moviment de capitals i la necessitat de
gravar-lo. La reunió semblava que tingués lloc a l'explosiva Buenos Aires. I amb
aquest rerefons, els especialistes que van participar en diferents conferències
es van pronunciar a favor de l'aplicació de la taxa Tobin o de mesures més
audaces. Rudolf Strahm, del Comitè de Finances del Parlament Federal Suís, va
dir que el lliure flux de capitals destrueix l'autonomia dels governs i permet a
les "oligarquies financeres" retirar els diners. De tota manera, Strahm va
considerar que l'impost Tobin no hauria evitat el col·lapse argentí. Dominique
Pilhn, d'ATTAC (França), va subratllar que el control de capitals només és un
instrument per aplicar polítiques alternatives. Segons el seu parer, les
organitzacions no governamentals han de fer seu el problema perquè els polítics
s'estimen més no referir-se al tema per no perdre les eleccions. "S'ha de parlar
a la societat d'aquest tema i treure-li a la discussió la càrrega tècnica que
allunya les persones", va exposar . A la Universitat Pontifícia, seu del fòrum,
es va posar èmfasi en la condonació del deute públic dels països en
desenvolupament. "Si hi hagués un perdó massiu del deute extern dels països en
desenvolupament el sistema financer mundial no correria risc. El problema és
polític ", va assegurar el belga Eric Toussaint, del Comitè per a l'Anul·lació
del Deute del Tercer Món. "Ara ens volen dir que el que ha passat a l'Argentina
ha sigut un cas excepcional. Mentida. D'aquí a poc temps pot tenir complicacions
", va vaticinar . En una videoconferència amb Nova York, el multimilionari
George Soros la va passar magra quan, des de Porto Alegre, Hebe de Bonafini,
presidenta de les Madres de la Plaza de Mayo, el més suau que li va dir va ser
hipòcrita. Soros va preferir el silenci i un empresari suec que era al seu
costat i casat amb una argentina va mirar de calmar-la recordant-li que tenia un
nebot desaparegut. La italiana Haidi Gaggio Giuliani, mare del noi de 23 anys
assassinat en les protestes de Gènova, es va convertir en una de les
protagonistes involuntàries del fòrum. "Els que volen vincular Porto Alegre amb
la violència menteixen, igual que van fer amb el que va passar amb el meu fill",
va manifestar la dona. 

Creix el 18,7% el benefici d'Ascat Vida. L'asseguradora de Caixa Catalunya va
guanyar 8,01 milions d'euros (1.332 milions de pessetes) en l'exercici de l'any
passat. Els seus ingressos van arribar als 992 milions d'euros (164.981 milions
de pessetes), amb una alça del 20,9%. 

Les vendes d'automòbils cauen un 2,6% al Japó. Les matriculacions van arribar el
gener passat a les 248.489 unitats, de manera que es va produir un descens per
cinquè mes consecutiu. Toyota va tornar a ser al gener el primer venedor tot i
baixar un 4,5%, seguit de Nissan (-3%) i d'Honda, que va pujar un 34,7%. El nou
Mercedes A sortirà al mercat l'any 2004. La nova generació d'aquest model
comptarà també amb una versió allargada, a la qual s'unirà un any després un
cupè de disseny esportiu, segons la premsa germànica. Valeo té pèrdues pel
projecte de reorganització. El fabricant francès d'equips automobilístics va
perdre l'any passat 591 milions d'euros (98.334 milions de pessetes) a causa de
l'alentiment del mercat. 

La Borsa de Frankfurt obté el control de Clearstream. La Deutsche Boerse ha
comprat a la companyia Cedel la totalitat d'aquesta societat de liquidació, en
què ja controlava el 50%, per 1.600 milions d'euros (266.218 milions de
pessetes). 

El president de la Generalitat, Jordi Pujol, ha dit aquest divendres durant la
inauguració de l'Any Verdaguer que commemora el centenari de la mort del poeta
osonenc que Catalunya 'ha tingut sort' de tenir una figura com la seva per 'la
robustesa que va donar a la llengua, mig culta i mig popular, i perquè va
transmetre una gran tremolor interior i sensibilitat a través de la seva
poesia'. Pujol ha remarcat que aquesta funció és molt necessària per tal que
l'ànima del país cali en els ciutadans. Enguany es commemora el centenari de la
mort de Jacint Verdaguer (1845-1902), una figura cabdal de les lletres catalanes
del segle XIX i un dels grans noms de la literatura catalana de totes les
èpoques. Amb la commemoració de la mort del poeta es vol donar més relleu a la
seva figura fent-la arribar a tota la societat civil en general i en particular
als adolescents i els escolars, i al mateix temps permetre fer una lectura
contemporània de l'obra d'aquesta figura del món de la literatura catalana. Per
aquest motiu s'ha previst un gran nombre d'activitats a través del Departament
d'Ensenyament de la Generalitat que centrarà la seva tasca en l'ensenyament
obligatori. També col·laboraran en aquest camp altres institucions com ara el
Consell Comarcal d'Osona, la Universitat de Vic i Televisió de Catalunya. Però
també es vol explicar les rutes verdaguerianes a través de Turisme de la
Generalitat. A més de l'acte institucional que donarà oficialment l'obertura a
la commemoració, s'han previst més de quatre-centes activitats cíviques i
culturals arreu de Catalunya, tot fent especial incidència a Vic i Folgueroles,
municipis estretament lligats a la història del popular Mossèn Cinto. Entre
aquestes activitats s'inclouen els espectacles, les exposicions, les
conferències, els actes acadèmics, les festes populars i les publicacions. Entre
els actes ja concertats en destaca l'espectacle 'Testimoni Verdaguer', al Teatre
Nacional de Catalunya, el dia 29 de juny, amb una diversitat d'iniciatives al
llarg de tota la jornada; un conjunt d'exposicions, organitzades per la
Biblioteca de Catalunya, la primera de les quals s'inaugurarà a Vic el 7 de
juny; la celebració d'una Festa Tipogràfica, dins de la popular Festa dels
Súpers del Club Super 3 de TV3, a l'octubre; Verdaguer i les llengües europees,
un homenatge a la pluralitat de llengües a què ha estat traduïda l'obra de
Verdaguer que tindrà lloc a Berga l'11 de setembre; una campanya de promoció de
la lectura a través de les biblioteques, fent ús de l'Atlàntida, adreçada
sobretot al públic infantil i juvenil, i un acte de cloenda, previst per al
novembre al Palau de la Música. Jacint Verdaguer (Folgueroles, Osona 1845 -
Vallvidrera, Barcelona, 1902) va entrar al seminari de Vic l'any 1855 i als 20
anys va guanyar els primers Jocs Florals de Barcelona, fet que li va permetre
relacionar-se amb les personalitats més destacades de la Renaixença. El 1870 va
ser ordenat sacerdot i la seva primera parròquia va ser la de Vinyoles d'Orís, a
Osona. En aquest municipi va compondre un gran nombre de poemes, i va ser on va
començar a treballar en una de les seves obres més conegudes, l'Atlàntida
(1977). Mossèn Cinto va deixar la parròquia i va entrar com a capellà a la
Companyia Transatlàntica, propietat dels marquesos de Comillas l'any 1874,
passant per Barcelona, amb la intenció de recuperar-se d'una greu malaltia.
Després de dos anys i ja recuperat, va residir al Palau dels marquesos de
Comillas, Palau Moja, com a capellà de la família. Durant els anys 1877-1893 va
ser quan l'escriptor va ser més fecund i, a més de l'Atlàntida va publicar
Canigó (1886). Verdaguer va ser un dels personatges de l'època més preuats i
estimats pels ciutadans. 

La pel·lícula El perro, que va dirigir Antonio Isasi Isasmendi - el més americà
dels cineastes espanyols - el 1976, va aconseguir un gran èxit quan es va
estrenar i va arribar a ser vista a les sales de cine per un total de més de dos
milions d'espectadors. Versión española recupera avui, dins de la seva secció
mensual Clásicos populares, aquesta producció, que l'espai de La 2 emet sense
talls publicitaris, com ja és habitual. Basat en un relat d'Alberto
Vázquez-Figueroa, el film és una crítica política, narrada a través dels avatars
de la fuga i persecució d'una víctima d'una dictadura llatinoamericana. El
repartiment està encapçalat per Jason Miller i Marisa Paredes. L'actual
presidenta de l'Acadèmia de Cine participarà en el col·loqui del programa - que
moderarà Cayetana Guillén Cuervo -, juntament amb el director de la cinta, Isasi
Isasmendi, i el guionista del film, Juan Antonio Porto. Altres actors que
apareixen a El perro són Lea Masari i Aldo Sambrell. També destaca la
intervenció del director Juan Antonio Bardem, que interpreta el paper d'un dels
caps clandestins que lluiten contra la dictadura. Isasi Isasmendi va néixer a
Madrid el 1927 i va començar la seva carrera cinematogràfica el 1950 com a
guionista d'Apartado de correos 1.001, una pel·lícula policíaca. Amb aquest
mateix gènere va debutar com a director a Relato policial (1954). Posteriorment
es va especialitzar en pel·lícules d'aventures, que van obtenir gran èxit pel
seu estil pròxim a les característiques del cine de Hollywood i pels seus
repartiments internacionals: Estambul 65 (1965), amb Horst Bucholz i Silvia
Koscina, i Las Vegas , 500 millones (1968), en què van participar actors tan
prestigiosos de cine nord-americà com Jack Palace i Lee J. Cobb. El programa
d'avui es completarà amb el curtmetratge La araña negra, dirigit per Álvaro
Merino. 

Europraxis va ser adquirida per Indra - companyia de tecnologies de la
informació privatitzada - l'abril del 2001. Indra va pagar 42 milions d'euros
(7.000 milions de pessetes). Fonts d'Indra van indicar ahir que el preu era
ajustat. Altres fonts precisen que es va pagar per qui venien. Lear va
contractar Europraxis per dissenyar el tancament de la planta de Cervera. També
va contractar l'agència de comunicació Partners Consulting, que, al seu torn, va
contractar els serveis de Tinkle Consultants per aplicar una part de
l'estratègia d'imatge. Tinkle treballa amb mitjans convergents. Andersen
s'encarrega de la fiscalitat internacional de Lear a través d'un soci de la
firma a Madrid. Segons va dir ahir Joaquim Triadú, exconseller de Presidència i
soci del gabinet, ni ell ni cap altre membre de la seva empresa presten serveis
per al tancament. 

Per als científics, l'Antàrtida és una espècie de túnel del temps, una terra
virginal en què encara es poden trobar empremtes, restes, del que va ser el
passat remot i també indicis, pistes, del que pot ser el futur. El geòleg Miquel
Canals, catedràtic de la Universitat de Barcelona (UB), exerceix de detectiu als
ice streams o corrents de gel, el sistema de drenatge que provoca que l'aigua de
la profunda Antàrtida es vagi renovant. Busca senyals mil·lenaris - el procés ha
erosionat els fons oceànics i ha creat solcs de centenars de quilòmetres - i
després compara amb el que li diuen els ulls. Una de les conclusions és que el
gel està en retrocés. Ara fa 21.000 anys, explica el geòleg, l'Antàrtida va
viure un màxim glacial. Des d'aleshores, de manera natural, el continent s'ha
anat escalfant i el gel s'ha reduït. L'accelerada de les últimes dècades és
evident, previsiblement per culpa de l'home, però no pas lineal: en l'anomenada
zona occidental, el gel s'ha reduït dràsticament, però en l'oriental ha
augmentat. Canals acaba de tornar de la seva sisena campanya a bord del vaixell
Hespérides: dos mesos de navegació i 10.240 quilòmetres entre Marguerite Bay i
la conca de Bransfield, amb sortida i arribada a Ushuaia (Argentina). Un vaixell
espanyol no havia arribat mai tan al sud. Veterà d'aquests mons - encara que va
néixer a Torà, a la seca comarca de la Segarra -, Canals admet, no obstant, que
cada viatge li reporta sorpreses. "És una curiositat, però mai m'havia impactat
tant veure els primers arbres a la Terra del Foc, en el viatge de tornada,
després de setmanes i setmanes de mar i gel". Deu ser la nostàlgia. En l'estiu
antàrtic, l'hivern a Europa, les nits es viuen en semipenombra i la temperatura
és relativament suportable, però "el pitjor de tot és quan bufa el vent".
Malgrat l'equipament amb què compta l'Hespérides, les condicions del viatge no
són fàcils, la mar s'arrissa sovint, l'aïllament fa efecte. Els investigadors
(de la UB n'hi havia una vintena, inclòs Antoni Calafat, també professor)
treballen les 24 hores en torns. "Tenim poc temps i moltes coses per fer",
resumeix Canals. En qualsevol cas, el pitjor és la incertesa davant de nous
viatges. Cada vegada hi ha menys diners per a investigació i els equips es
redueixen: encara que els pols atrauen, "cada any es fa més dur tornar-hi". 

Santiago Álvarez, històric dirigent del PCE, va morir dilluns a la nit als 89
anys després d'una llarga malaltia. A la guerra civil va crear les milícies
gallegues i després de la derrota republicana es va exiliar. El 1945 va tornar a
Espanya per reorganitzar l'estructura clandestina del PCE. 

Tot està a punt per a la primera vaga general al Govern del Partit Popular. Per
un costat, els sindicats han trobat en la reforma de la desocupació un casus
belli oportú per formular una declaració de guerra unitària. Per un altre
costat, el ministre de Treball, Juan Carlos Aparicio, intenta desarmar els
sindicats en oferir un diàleg impossible ja que les propostes sindicals van en
direcció contrària a les governamentals. Són moviments d'una obra teatral amb un
desenllaç previsible. ¿Algú en canviarà el guió? 

A la confluència dels carrers de Giralt i de Colomines s'hi instal·larà un petit
museu arqueològic amb les principals restes trobades en l'excavació de Santa
Caterina, on fins al segle XIX hi va haver un gran convent amb dues esglésies
d'estil romànic i gòtic. L'accés es farà des del carrer, a través d'una escala
que descendirà fins a una cripta subterrània. Allà es veurà el perfil dels
fonaments de les dues esglésies. Els arquitectes han dissenyat en la superfície
tres elements escultòrics que recorden àmfores o restes arqueològiques. Una base
envidriada permetrà fer un cop d'ull a la cripta. 

Quan més malament s'ho passava el seu equip, el davanter blanc va tocar a
sometent i va construir la jugada del gol madridista, amb tots els ingredients
que defineixen el futbol i el caràcter d'un futbolista que ja ha fet història en
el club blanc. Va estar present en els dos gols del Camp Nou i ahir a la nit en
va fer un altre que va ser vital per tallar les ales al Barça. Ha estat, sens
dubte, l'home de l'eliminatòria, per a vergonya de Frank de Boer, que no troba
els ressorts per marcar de forma eficaç l'estrella madridista. Xavi tampoc va
estar encertat per superar la pressió a què el va sotmetre Raúl en la jugada que
va precedir el gol. Afamat i irreductible, el blanc va robar la pilota al
centrecampista blaugrana, va tocar en curt Zidane, se la va preparar sense
pressió i va batre Bonano amb un xut amb l'esquerra violent i col·locat, una
especialitat que prodiga poc i que va posar el Bernabéu cap per avall. També com
gairebé sempre, es va agafar el seu temps per fer la primera aparició. Havien
passat 25 minuts quan Zidane es va afanyar per picar una falta cap on Raúl es
desmarcava. Bonano va treure a córner, però va quedar avisat. A partir de
llavors, la seva contribució a la causa blanca va ser constant. Un contraatac
amb obertura final a un Guti poc despert, carrera de 30 metres per complicar la
vida a Bonano en una cessió suïcida de Coco, i associació un cop i un altre amb
Zidane, l'altre jugador blanc que feia la sensació a la primera part de poder
trencar el partit. En la segona, va seguir pel mateix camí, sense donar treva a
la defensa blaugrana. Quan es va reprendre el joc, va habilitar Guti, que va
esguerrar una altra gran ocasió. Va tornar a tenir una altra oportunitat ell
mateix poc després del gol barcelonista i novament va encendre la grada del
Bernabéu amb la seva ànsia incontenible per impedir que el Barça pogués treure
la pilota jugant-la. Encara va tenir forces molt al final per plantar-se davant
Bonano, però De Boer aquest cop va ser al seu lloc. 

El futur esportiu de Marco Pantani com a ciclista cada vegada és més negre. Les
sospites de dopatge estan a punt d'allunyar-lo aquest any tant del Giro com del
Tour. La ronda francesa farà pública avui la relació d'equips que convidarà a la
seva carrera. No hi haurà el Mercatone Uno, per segon any consecutiu. Així
mateix, Giacomo Aiello, fiscal del CONI (Comitè Olímpic Nacional Italià), té
previst fer pública avui la petició de sanció al corredor pels fàrmacs que li
van ser incautats en el registre efectuat pels carabinieri en l'etapa que va
acabar a San Remo en el Giro de la temporada passada. Pantani va prestar
declaració davant el CONI dilluns passat. El seu nom figura a la llista policial
en què apareixien aquells corredors a qui van incautar productes dopants. La
policia italiana manté que a l'habitació de Pantani s'hi van trobar diverses
dosis d'insulina, una substància que últimament s'està fent servir en l'esport
professional com a hormona anabolitzant. El corredor ho va negar i, fins i tot,
va demanar públicament al primer ministre italià, Silvio Berlusconi, que
protegís els ciclistes. La intenció del fiscal Aiello, segons fonts consultades
a Itàlia, és demanar a la comissió de disciplina de la federació italiana de
ciclisme que sancioni el corredor. Això el privaria de participar en la pròxima
edició del Giro, que comença el dissabte 11 de maig. Mentrestant, els resultats
esportius del Pirata en aquest inici de temporada han estat molt fluixos. Igual
que l'any passat, les absències i les retirades de carreres han estat per sobre
de les actuacions positives. El Tour, segons fonts pròximes a l'organització, no
és partidari d'invitar a la seva carrera un corredor sospitós de dopatge i que
pugui ser castigat per la legislació esportiva del seu país. A més a més, la
ronda francesa vol repetir i augmentar encara més aquesta temporada les mesures
i accions encaminades a demostrar que la lluita contra el dopatge està molt per
sobre de qualsevol decisió esportiva que afecti la carrera. Pantani continua
enfrontat verbalment amb Jean-Marie Leblanc, màxim responsable del Tour. L'any
passat, Leblanc pràcticament el va declarar persona no grata i no va tenir en
consideració el fet que el Pirata sigui, juntament amb Lance Armstrong i Jan
Ullrich, un dels tres corredors en actiu que han triomfat a París. Pantani va
guanyar el Tour de 1998. El Tour decidirà avui els cinc equips que invita a la
seva carrera. Ja hi ha una llista oficial de 16 formacions, que seran el 6 de
juliol vinent a la línia de sortida de Luxemburg. Entre aquestes esquadres hi ha
els conjunts espanyols del Banesto, l'ONCE, el Kelme i l'Euskaltel. Cap d'ells
ha hagut d'esperar la sentència del Tour, pels bons resultats que van aconseguir
l'any passat. 

Un enorme clamor popular va córrer ahir com una reguera de pólvora per tot
França per expressar el rebuig a la presència del candidat ultradretà,
Jean-Marie Le Pen, a la segona volta de les eleccions presidencials davant el
president sortint, el conservador Jacques Chirac. Un total d'1.300.000 persones,
segons la policia, i més de 2.000.000, segons els organitzadors, van convertir
les tradicionals desfilades del Primer de Maig a tot França en una marea humana
decidida a "barrar el pas a l'extrema dreta" al país. La capital francesa va ser
escenari de la més important de les manifestacions anti-Le Pen. Amb una
participació estimada en més de 400.000 persones, la marxa parisenca també va
ser una resposta a la mobilització de l'ultradretà Front Nacional, que poques
hores abans havia celebrat la seva tradicional desfilada en honor de Joana
d'Arc, símbol de la nació francesa per als ultres. El seu candidat a la
presidència, Jean-Marie Le Pen, també obria, com és habitual, la marxa i va
convertir l'acte en un verdader míting electoral. La participació dels ultres va
quedar molt per sota de les expectatives dels organitzadors, que esperaven
reunir uns 100.000 assistents. No obstant, van aconseguir aplegar entre 15.000 i
20.000 persones arribades de tot França, una xifra que triplica les aconseguides
els últims anys després de l'escissió provocada pel braç dret de Le Pen, Bruno
Mégret. Segons la policia, el Front Nacional va reunir en la convocatòria de
l'any passat a París 3.000 persones. Un discurs de Le Pen, de més d'una hora i
mitja de durada, va clausurar un acte marcat per la moderació. "Així veuran que,
contràriament al que diu la premsa, no som en absolut perillosos", va assenyalar
un responsable del servei d'ordre. Però la voluntat de mostrar contenció en el
discurs no li va impedir al candidat ultra nombrosos excessos verbals contra el
seu adversari, Jacques Chirac. Els cadells lepenistes també es van il·lustrar
atacant un jove magribí, que va ser salvat dels seus agressors per la força
antiavalots de la policia. Gairebé simultàniament i a pocs metres de la
manifestació lepenista, unes 2.000 persones van respondre a la convocatòria de
les associacions antiracistes que van rendir homenatge al jove marroquí Brahim
Buraram, que va morir ofegat al Sena després de ser llançat al riu per un grup
de caps rapats, al marge de la manifestació del Front Nacional del Primer de
Maig del 1995. La mobilització per dir "no a l'extrema dreta", "no a Le Pen" i
"no a l'FN" va ser realment massiva a tot França. Hi va haver manifestacions a
un total de 400 ciutats i algunes, com la de Lió (50.000 persones), la de
Grenoble (40.000 persones) o la de la mateixa capital gal·la (400.000), van
batre rècords de participació. Sindicats, associacions i polítics d'esquerres es
van mostrar units amb la ciutadania per expressar un absolut rebuig a l'extrema
dreta, de l'única manera possible: votant per Chirac. En la manifestació
parisenca hi van participar tots els ministres socialistes del Govern plural de
Lionel Jospin, que encara està en exercici, així com nombroses personalitats del
món de la cultura, artistes, intel·lectuals i esportistes. Malgrat que els
partits de la dreta tradicional es van negar a participar en la convocatòria
antifeixista, molts dels seus militants i simpatitzants van participar a títol
personal en les diverses marxes que, tot i l'enorme tensió, van acabar sense
incidents. 

Un noi mor en empassar-se droga per traficar. El difunt, espanyol de 19 anys,
volava de Lima a Amsterdam. Un noi espanyol de 19 anys, que viatjava en un vol
de Lima a Amsterdam de la companyia KLM, va morir dijous a la nit a Nantes per
la intoxicació causada pel vessament de la droga que transportava dins del seu
cos. Un altre jove espanyol que l'acompanyava es trobava ahir en estat crític.
El vol KL-742 havia sortit dimecres de l'aeroport internacional de Lima amb
destinació Amsterdam, amb una escala a Aruba. Un dels passatgers es va començar
a trobar malament quan l'avió s'acostava a Europa i el comandant va decidir
realitzar un aterratge d'emergència a Nantes perquè li oferissin assistència
mèdica. Tant aquest noi com el seu company van confessar que transportaven droga
al cos i van ser operats d'urgència. Els metges van intentar treure la droga del
cos dels dos nois. En total hi duien uns 500 grams de cocaïna, tot i que el
tipus de droga està pendent de confirmació oficial fins que s'acabin les
anàlisis. La droga la portaven introduïda en diverses boles. La policia francesa
només va informar que els dos nois tenien passaport espanyol. La comissaria de
la Divisió Nacional Antidroga de l'aeroport de Lima no tenia ahir cap constància
del que havia passat. Un responsable va informar a aquest diari que aquest any
els seus agents ja han detingut set persones per portar droga al cos. Els
detinguts per intentar sortir de Lima en avió amb droga en qualsevol amagatall
(roba, maletes, etc.) van ser 70. Dels set culeros (nom dels que porten droga
dins de l'organisme), dos són espanyols i estan pendents de judici al Perú. El
mateix agent va assenyalar que els traficants col·loquen la droga en boles fetes
amb guants quirúrgics de làtex, que són més resistents que els preservatius.
Alguns camells s'empassen les boles. D'altres se les introdueixen a l'anus o a
la vagina. Els fluids de l'organisme poden trencar les boles, i això provoca la
intoxicació mortal. 

Jesús Alonso, degà dels arquitectes. El candidat va guanyar per un escàs marge
de 63 vots, segons l'escrutini final que es va donar a conèixer ahir a
Barcelona. Alonso va aconseguir 1.701 vots davant dels 1.638 de l'actual degà,
Joan B. Mur. Dels 7.302 arquitectes censats amb dret de vot, en van votar en
aquestes eleccions 3.339, xifra que representa una participació del 45,7%,
notablement superior a la de 1998, quan només van votar 1.052 arquitectes. 

L'alcalde, Josep Pujadas (PSC), va dipositar ahir una ofrena floral al monument
que recorda els 224 veïns morts i els 165 ferits en el transcurs del bombardeig
aeri del 31 de maig de 1938. En l'atac van ser arrasats 80 edificis del centre
de la ciutat. 

L'Any Gaudí arriba aquesta nit al punt més àlgid amb una jornada en què totes
les exposicions, activitats i centres relacionats amb l'arquitecte català
celebren un dia de portes obertes. TV-3 s'ha sumat a aquesta celebració amb
l'emissió d'un documental elaborat per la periodista Mònica Huguet, que donarà
pas a la retransmissió, des de la Sagrada Família, dels espectacles que se
celebren a les façanes del temple. Aquesta festa culmina, a mitjanit, amb una
exhibició de focs artificials. A partir d'aquest punt, la producció retrocedeix
als inicis de l'obra de l'arquitecte, i en mostra l'evolució. D'aquesta manera,
analitza la Colònia Güell, la Casa Vicens, la Finca Güell, el Palau Güell, la
Casa Batlló, la Pedrera i el Park Güell, entre altres de les seves construccions
i dissenys més emblemàtics. El documental també inclou declaracions de persones
vinculades en l'actualitat amb els seus edificis. En aquesta línia, hi
intervenen, entre d'altres, Jordi Cussó, cap del taller de maquetes de la
Sagrada Família; Nina Bernat, consellera delegada de la Casa Batlló; Jordi
Faulí, arquitecte adjunt a la direcció de la Sagrada Família, i l'escultor Josep
Maria Subirachs. Després del documental, i a partir de les 23.20 hores, Huguet
presenta des de la Sagrada Família l'especial Nit de llum i foc. En aquest
programa, la periodista de Televisió de Catalunya explica com ha transcorregut
la jornada de portes obertes als diferents museus, edificis i centres, i
presenta un reportatge en què s'analitza si l'Any Gaudí ha incrementat el
turisme a Catalunya. També es realitza un repàs sobre els llibres i les
produccions audiovisuals editats amb motiu de l'homenatge a l'arquitecte català.
Aquest especial simultaniejarà els reportatges amb imatges dels diferents
espectacles musicals que està previst que se celebrin, des de les 22.00 hores, a
les façanes de la Sagrada Família. El colofó de tota la jornada arriba a
mitjanit amb un xou piromusical que ha estat dissenyat per exalçar l'obra magna
del genial creador. Per aquest motiu, i durant 10 minuts, la Sagrada Família
mostrarà una imatge inèdita. 

La cooperativa Copaga ha presentat aquest matí un expedient de suspensió de
pagaments tècnica al jutjat número 3 de Lleida, amb un deute superior als 56
milions d'euros. Segons el director general de Copaga, Josep Antoni Arnó
l'expedient de suspensió de pagaments s'ha presentat per tal d'evitar la fallida
pel deute financer que arrossega l'entitat, una de les cooperatives més
emblemàtiques de les terres de Lleida, amb uns 1.400 socis. El cap de Copaga ha
assegurat que l'activitat de fàbrica de pinsos i escorxador de l'empresa no es
veurà afectada per la suspensió de pagaments i que es conservaran els 247 llocs
de treball que actualment té l'empresa. Copaga compta actualment amb uns 1.400
socis - pagesos i ramaders majoritàriament -, molts dels quals esperaven amb
tensió aquest vespre a les instal·lacions de la cooperativa, que s'iniciés
l'assemblea general perquè els directius donin compte dels darrers resultats
econòmics que han portat a l'expedient de suspensió de pagaments. Arnó ha
explicat que amb l'objectiu de reduir el deute en cinc anys, a partir de crèdits
no ha estat acceptat per una entitat bancària, fet que ha obligat a presentar
l'expedient, amb voluntat de complir tots els compromisos adquirits amb
proveïdors i clients. Fonts del sector apunten al baix benefici que suposa la
transformació i venda de les carns des de l'escorxador i la gestió, com les
principals causes d'aquesta crisi. 

Avui es compleixen 150 anys del naixement de l'arquitecte Antoni Gaudí i Cornet.
Per celebrar-ho, Els Comediants han preparat per a aquesta nit l'espectacle
'Bateig de foc de Gaudí', un muntatge que reuneix les essències mediterrànies i
els elements propis de la festa major de Reus com la llum, la pirotècnia, el
color i la música. Tot això, a través d'un recorregut pel centre de la ciutat
que passarà per la Prioral de Sant Pere, església on va ser batejat
l'arquitecte, el lloc de naixement del qual es disputen Reus i Riudoms. Els
Comediants utilitzaran per a l'espectacle 28 persones del grup a més de 50
col·laboradors d'entitats de Reus. L'espectacle 'Bateig de foc de Gaudí' dels
Comediants es basa en una història amb tres elements principals. Primer de tot,
el fil conductor i narrador de la història és un arlequí que va dibuixar el
mateix arquitecte de jove i que té molt a veure amb l'origen de la família de
Gaudí que eren calderers d'ofici. Per això, Jaume Bernardet, codirector dels
Comediants, explica 'a nosaltres ens va anar molt bé el ritual del foc perquè
ens pertany molt per explicar aquesta sensació de què és venir al món en una
casa de calderers'. En segon lloc, la data de naixement de Gaudí, el 25 de juny
de 1852, coincideix amb els dies de la Festa Major de Sant Pere a Reus. Per
aquest motiu, l'espectacle també reflecteix l'esclat de la tronada en el moment
que Gaudí arriba al món ja que 'era l'element característic de la celebració en
moltes poblacions de la zona'. Finalment, el 'Bateig de foc de Gaudí' recorda
amb unes mans gegants de bronze i coure el ritual del seguici del bateig tenint
en compte que ancestralment 'el foc era l'element central dels naixements en
èpoques llunyanes'. Els Comediants utilitzaran per a l'espectacle 28 persones
del grup teatral a més d'una cinquantena de col·laboradors provinents d'entitats
de Reus. El recorregut es farà a través de deu punts situats al nucli antic de
la ciutat. El 'bateig' començarà a 2/4 d'onze de la nit amb el següent
recorregut: Tres pets (plaça del Mercadal); L'arlequí i els dragons (carrer
Major i plaça del Mercadal); Encesa del signe del zodíac-Cranc (plaça del
Mercadal); Les mans que porten el nadó (carrer de Monterols); Els atributs del
futur geni (plaça de les Peixateries Velles); Pluja d'espurnes blanques (carrer
Major); El toro de foc, La festa del bateig i Castell blanc de la raó i vermell
de la follia (plaça del Mercadal). L'arlequí que s'encarregarà de conduir
l'espectacle d'avui té els seus orígens en el treball que el Gaudí adolescent va
fer en una revista satírica publicada a Reus amb els seus companys Josep Ribera
i Eduard Toda que precisament es deia 'El arlequín'. Aquest personatge serà
l'encarregat d'introduir els elements relacionats amb la vida i la particular
d'Antoni Gaudí. 

El conseller en cap de la Generalitat, Artur Mas, ha demanat avui durant la
presentació del Llibre Blanc de les Indústries Culturals de Catalunya, que el
sector cultural tingui present la seva dimensió econòmica. Mas ha assegurat que
s'ha de fer una aposta per les indústries culturals de Catalunya i pel català
però no solament amb les lligades a la nostra identitat. El conseller també ha
recordat que a través del que aporten, no només ens hi juguem una part important
de l'activitat econòmica sinó part de la identitat col·lectiva confrontada avui
dia amb la globalització i la immigració. 

L'Ajuntament de Reus, amb la col·laboració del GEPEC-Ecologistes de Catalunya,
ha organitzat un autobús amb 60 voluntaris que sortiran el dia 23 i tornaran el
dia 28 per a fer tasques de neteja de platges, roques i de grans masses de
xapapote al municipi gallec de Carnota (A Coruña). La majoria de voluntaris són
experts o joves provinents del GEPEC, Creu Roja, Agrupació de Voluntaris de
Reus, l'Escola d'Horticultura i dels Bombers de Reus. Els promotors, a causa de
l'èxit de la campanya, ja han preparat una altra sortida que serà coordinada per
la Junta de Galícia. L'autobús amb els 60 voluntaris sortirà des del parc de
Sant Jordi de Reus el dia 23 de febrer a les 5 de la matinada i sortiran de
Galícia el 28 de febrer a les 8 del matí. La majoria de voluntaris són joves de
20 a 30 anys a més d'altres persones majors expertes en la matèria que pertanyen
a Creu Roja, Agrupació de Voluntaris de Reus, GEPEC-Ecologistes de Catalunya,
IES d'Horticultura i els Bombers de Reus, entre d'altres. Les regidories
d'Emergències i Seguretat Civil i de Medi Ambient de l'Ajuntament de Reus
assumiran el cost del desplaçament i dels esmorzars mentre que el consistori de
Carnota, situat a la Costa da Morte al cap de Finisterre, es farà càrrec de
l'estada dels voluntaris i els facilitarà tot el material. Pel que fa a les
tasques que realitzaran els voluntaris de Reus, consistiran bàsicament en tres
actuacions: la neteja de grans masses de xapapote concentrades, la recollida de
petroli a les platges i la neteja de les roques. El material utilitzat pels
voluntaris serà mascaretes amb filtres, guants, davantals, cascos i d'altra
indumentària que ha estat assumit per empreses especialitzades. 

'Conys' és el títol del quart espectacle del grup de teatre independent
l'Amfiteatre, que s'estrena el dia 28 de febrer al Teatre Laboratori del Centre
d'Osona de l'Institut del Teatre. 'Conys' és un espectacle humorístic que té com
a finalitat trencar els tabús socials que hi ha encara a l'entorn d'aquesta part
del cos i ho fa a través de dos nens que parlen de conys quan estan sols. La
direcció de l'espectacle ha anat a càrrec de Joan Rusiñol, que precisament
aquest cap de setmana ha guanyat el Premi de Teatre d'Osona amb l'obra 'ADN'.
'Conys', que parteix de textos de Juan Manuel de Prada, no és un espectacle ni
sobre la guerra de sexes ni una mirada masculina sobre les dones, sinó un
collage de contes que explica què passa quan, en un moment donat, un personatge
es topa amb un cony, un element que encara està considerat un tabú socialment.
Així defineix l'espectacle Marc Riera, un dels dos actors protagonistes de
'Conys' juntament amb Marc Datzira i Ramon Dordal, un guitarrista que acompanya
tot l'espectacle amb música en directe des de l'escenari. Segons Riera, aquest
espectacle, el quart de la companyia, parla de la necessitat de trencar tabús
per 'viure més tranquils i alleugerits', tot i que de vegades, això pugui tenir
com a conseqüència 'el fracàs i el desengany'. Per a trencar tabús, l'Amfiteatre
proposa un espectacle divertit a partir de dos nens que aprofiten que es queden
sols per a parlar de conys. Tot i l'humor, afirma Marc Riera, darrera hi ha un
rerafons 'amarg, trist i en alguns moments gairebé tràgic'. A més de la
representació del dia 28 de febrer, que serà l'estrena de l'espectacle, 'Conys'
es tornarà a representar el dia 1 de març i posteriorment és previst que pugui
rodar per diferents escenaris d'arreu dels Països Catalans. Aquest és el quart
espectacle que estrena la companyia independent l'Amfiteatre, que anteriorment
ja havia dut als escenaris les obres 'Un passeig pel bosc', 'El mètode' i 'Elles
maten'. 

ICV-EA ha presentat sis propostes per facilitar la participació de la
ciutadania. La formació proposarà en el seu programa la creació d'un departament
perquè les entitats trobin canals de participació i relació amb l'Ajuntament.
També creuen que s'hauria d'elaborar una auditoria per analitzar els mecanismes
participatius del consistori, potenciar els consells sectorials i facilitar
l'accés de la gent a la figura del Síndic de Greuges. Iniciativa ha destacat que
'la participació ha de ser una forma de fer política i no un aspecte més
d'aquesta'. La participació no és un aspecte més de la política d'Iniciativa per
Catalunya Verds - Esquerra Unida i Alternativa de Reus ja que la consideren 'la
forma de fer política'. Segons els ecosocialistes, 'cal un canvi de cultura
política que impregni tots els àmbits d'actuació com a forma de superar els
límits actuals de la democràcia representativa', explica Salvador Palomar,
número 6 de la llista electoral. Les sis propostes per facilitar la participació
ciutadana contemplen el disseny d'un departament perquè les associacions
ciutadanes trobin els canals de participació i el marc de relació amb
l'Ajuntament de Reus. Aquest departament 'ha de tenir el necessari suport
polític però amb un clar component tècnic de caire transversal'. També proposen
desenvolupar els pressupostos participatius 'ja que la distribució de les
partides pressupostàries municipals són les que marquen la voluntat política del
consistori'. Un altre aspecte que apunta Iniciativa és la necessitat d'elaborar
una auditoria de participació ciutadana en el si de l'Ajuntament de Reus.
Aquesta auditoria permetria, segons la formació, analitzar i contrastar els
actuals mecanismes participatius (consells municipals, patronats, plans
transversals, ...). Al mateix temps, es vol potenciar els consells sectorials
(cultura, infantesa o adolescència) com a lloc de participació real dels
moviments socials així com els consells territorials per assegurar una
participació efectiva en la presa de decisions que afecten a una zona
determinada. Finalment, ICV-EA ha parlat de la figura del Síndic de Greuges
municipal, a qui 'se li ha de buscar un lloc nou' per facilitar-ne l'accés del
ciutadà. La necessitat de disposar d'espais de trobada per a la ciutadania amb
recursos multimèdia adequats, oberts a l'acció d'entitats i col·lectius diversos
també vol dir 'creure en la participació'. 

El futur projecte de reg de Cornudella té previst abastar una superfície de 200
hectàrees, tot i que l'objectiu de pobles com la Morera de Montsant i Poboleda
és ampliar aquestes hectàrees fins arribar a les 300. El reg es destinarà
bàsicament als conreus d'olivera, vinya i arbres fruiters. El pressupost total
del projecte és d'1.500.000 euros, el 85 per cent dels quals els subvencionarà
la Generalitat i, la resta, serà aportat pels regants de la zona a raó de 1.200
euros per hectàrea. Aquest sistema nou de regadiu permetrà que l'aigua sigui
canalitzada a través d'un pou, encara que en cas que sigui insuficient, també
s'utilitzaria l'aigua del pantà de Siurana. El reg es destinarà bàsicament als
conreus d'olivera, vinya i arbres fruiters. A la llarga, l'objectiu de pobles
com la Morera de Montsant, Poboleda i la pròpia Cornudella és que s'amplïi el
nombre d'hectàrees fins a tres-centes per abastar tot el territori. El
finançament del projecte l'assumirà la Generalitat de Catalunya en un 85 per
cent i els regants aportaran el 15 per cent restant. 

Un total de 159 originals s'han presentat aquest any als Premis Literaris de
Girona, que organitza la Fundació Prudenci Bertrana. Tot i que són menys obres
que en l'any anterior, quan es van presentar 181 originals, el President de la
Fundació, Esteve Vilanova ha destacat l'increment d'obres presentades al XXXVI
Premi Prudenci Bertrana de novel·la. Concretament, opten a aquest guardó, dotat
amb 42.000 euros, un total de 39 originals, la xifra més alta dels últims sis
anys. Al Premi Miquel de Palol de poesia s'han presentat 42 obres, al Premi
Carles Rahola d'Assaig; 12; al Ramon Muntaner de Literatura Juvenil, 8; al
Cerverí de lletra de cançó, 31 i al Premi Lletra de pàgines de literatura
catalana a internet, 27. Més de la meitat dels participants s'han presentat amb
pseudònim. Els premis es donaran el proper 21 de juny a la carpa Nummunit de la
Devesa. El Premi Prudenci Bertrana, el segon més ben dotat en llengua catalana,
compta aquest any amb la participació d'originals més alta dels últims sis anys.
Precisament, l'increment d'originals del premi Prudenci Bertrana 'és una mostra
que els premis tenen prestigi, i ens n'hem de sentir cofois' - ha manifestat el
president de la Fundació Prudenci Bertrana de Girona, Esteve Vilanova.
Escriptors com Vicenç Villatoro, Baltazar Porcel, Jaume Cabré, Avel·lí Artís
Gener 'Tísner' han estat alguns dels guanyadors d'aquest guardó. L'any passat el
premi va recaure per primera vegada en l'escriptor gironí Jordi Arbonès, amb
l'obra 'Matèria fràgil', un fet que segons Vilanova pot haver motivat la
participació de més gironins a la convocatòria d'aquest any. Els premis
literaris de Girona van dirigits a tot l'àmbit català, des de les Illes, passant
per València, el Principat i la Catalunya nord. La festa d'entrega dels premis
es farà el proper 21 de juny a la carpa Nummunit de la Devesa, i comptarà amb la
participació del grup gironí 'Quartet Anònim'. La presentació de l'acte anirà a
càrrec de Josep Puigbó. La setmana d'entrega dels Premis es portarà a terme la
conferència 'Joaquim Ruyra , el patriarca de la prosa catalana' a càrrec de
Jaume Reixach. L'acte es farà el dimecres 18 de juny a les 20h a l'Auditori
Josep Viader de la Casa de Cultura. També s'ha previst l'actuació musical de la
Selva Big Band, el divendres 20 de juny a les 20h a la Plaça Jordi de Sant
Jordi. D'aquesta manera, segons ha indicat Esteve Vilanova 'es vol fer de Girona
una setmana de les Lletres'. D'altra banda, les lletres de cançons ja editades
sel·leccionades pel jurat i que opten al premi de votació popular organitzat
conjuntament amb Catalunya Ràdio, són: Platja de llum (Rafa Xambó), Com si res
(Gossos), Sense terra (Obrint pas), De muda en muda (Adrià Puntí), Somiatruites
(Albert Pla), Caos n.13 (Falsterbo-Marí), Ens veiem a Folegandres (Lluís Llach),
Merry Christmes (Eduard Canimas), Dins aquest iglú (Antònia Font), Remigi (Òscar
Briz), Quan dic l'Escala (Josep Tero), En la rebequeria (Roger Mas). La votació
es pot fer per telèfon al 93.414.37.04 o per correu electrònic a l'adreça
cerverí@catradio.com. 
