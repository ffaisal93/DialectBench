Nokre refleksjonar på vegen, om Paulus og " worldviews " Eg var på bibeltime i
går, på Misjonshuset. Det var veldig triveleg, og vi fekk også god kake etterpå.
Min gode ven Kjell Arne heldt bibeltime over kolossarbrevet, og eg sat og høyrde
på medan eg las i mitt nye testamente. Det er eigentleg veldig spennande å lese
Kol no som eg har liksom utvikla meg og gått mange rundar på andre område, i
forståing av GT, historisk-kritikk, kristen filosofi i antikken etc. etc Eg les
Paulus på litt andre måtar. Litt meir grundig og undersøkande; korleis er det
eigentleg han argumenterer her? Kva grunnar har han for det han seier? Litt meir
" sosiologisk "; korleis ville det vere for kolossarane å motta dette brevet?
Kan eg sjå for meg dei gresk-romerske gatene, handelstorga, klubbane etc. - og
Paulus som sit og skriv? Litt meir " breitt ", reint filosofisk; korleis
plasserer Paulus seg intellektuelt sett i møte med den gresk-romerske
(pluralistiske) røyndomsforståinga? Kan vi lære av dette, i vår tid? 

Ok, så eg ser ting som eg tidlegare ikkje har sett, fordi eg har fått ein
breiare innfallsvinkel her. Det er veldig spennande. Det eg særleg tenkte på i
går, medan eg sat og tygde på teksten under talen, var korleis Paulus, hm, også
her ser ut til å vere aktivt kontekstuell. Altså, som ung og konservativ
lågkyrkjeleg kristen, har ein eit litt enkelt syn på Paulus' brev. Dei er litt
som "lærebrev," som presenterer guddomeleg openberring, som då er "
proposisjonelt " forstått, litt som læresetningar. Når ein les meir, får ein eit
meir nyansert syn på ting, ikkje sant. Ein må uansett byrje ein eller annan
stad, i si opplæring i desse tinga. Uansett, poenget er at Paulus er ein langt
meir subtil og djup forkynnar enn vi gjerne tenker. Og dersom vi forstår dette,
vil også samanhengen med apologetane i oldkyrkja bli mindre, mistenker eg. 

Nei, altså eg tenker på dette at ... vel ... når ein studerer Paulus' brev
nærare, så ser ein at ingen av dei er " generelle " brev av typen: "Hei, eg
tenkte berre å sende dykk litt generell lære og formaning, slik at de kan halde
fast på trua." Slik generell lære og formaning har dei allereie fått i
katekesen. Dei må naturlegvis minnast om ting, men poenget er at breva til
Paulus tek opp konkrete ting, situasjonar, problem. Romarbrevet er ikkje - slik
eg lærte tidleg i mitt studium - ein slags "dogmatisk grunnpresentasjon av
Paulus' evangelium" (som i så fall skulle understøtte ei antatt korrekt lesing
av Paulus' som ein forkynnar av "lov og evangelium" i klassisk luthersk
forstand). Romarbrevet tek opp konkret, historisk problematikk ang. jødar og
heidningar, i Roma, på 50-talet - på basis av det jødisk-kristne livssynets
ressursar. 

Dette er obviously ganske interessant, på fleire måtar. Kva er " kjernen ",
eller sentrum, i urkyrkjeleg kristendom? Dette kan ein ikkje berre rekonstruere,
eller lese, ut frå Romarbrevet. Ein må gå langt breiare til verks. Men uansett,
det var eit litt anna poeng eg hadde her. For Paulus er ein ganske " slu " (i
positiv forstand) forkynnar, altså. I 1 Kor tek han villig i bruk termer og
uttrykk frå antikk filosofi, for å forkynne Kristus (til dømes: "Eg har lov til
alt" etc) I Fil tek han villig i bruk termer frå keisarpropaganda for å skildre
Kristus. Kristus er den ekte keisaren, Guds rike er det ekte romarriket, så å
seie ("Vi har vår borgarrett i himmelen, derifrå ventar vi Herren Jesus som
frelsar"). Altså: Aktiv "kontekstualisering." I Rom tek han villig i bruk termer
og uttrykk frå jødiske skrifter, for sjølv å understreke at alle jødar er under
synd. Klarast er det naturlegvis i Apg 17, der han tek i bruk heidensk dikting
og filosofi i sjølve evangelieforkynninga(!) 

Og Kol? Hm. Jo, altså. Det var der eg fekk litt aha-opplevingar. For problemet i
Kolossæ hadde å gjere med framande religiøse impulsar, kan ein seie. Krefter,
ånder, sjølvpining, verdas grunnkrefter, matforskrifter etc. etc Det er
vanskeleg spore bakgrunnen for desse tinga nøyaktig, men det er nok ei blanding
av hellenistiske mysteriereligionar, jødisk folkereligion, gresk-romersk
polyteisme, grunnleggjande overtru etc Vel, ja - det eg sat og tenkte på, og som
eg evt. må undersøke nærare i Barths framifrå Anchor-kommentar, er korleis
Paulus aktivt brukar ord her, som han ikkje gjer andre stader i sitt korpus. 

Ta til dømes dette dømet: "Guds fylde bur lekamleg i Kristus." Guds " pleroma ",
seier Paulus. Dette var eit svært mykje brukt uttrykk i samtidige
mysteriereligionar, gnostiske retningar etc Det siktar til "fylden av
guddomelege krefter." Og det verkar svært nærliggjande å seie at Paulus her driv
med aktiv apologetikk og kontekstualisering av evangeliet. Kolossarane kjente
til ulike guddomelege krefter, og kjende til "pleroma." (Ireneus, i sin Adv
Haer, skriv jo veldig mykje om dette, når han skildrar gnostiske system). Og
Paulus seier her: Heile pleromaet bur i Kristus. Altså: Vend dykk bort frå "
røkla " av system, mysterier etc., og vend heller om til Kristus. Det som de
leitar etter, og er opptekne av, det er å finne i Kristus. Dette er Paulus'
bodskap, ser det ut til. Og det er jo verkeleg interessant, sånn
religionsfilosofisk. Har Paulus " lov " til å seie noko slikt, liksom? Korleis
kan han gjere det? Kan han anerkjenne heidenske religiøse lengslar som legitime
- og "sanne så langt det rekk" - på denne måten? (Hm, ja, altså, dersom eg
tolkar Paulus rett her, som eg trur.) 

Det same kan seiast om liknande uttrykk som ein finn i Kol, men ikkje andre
stader, så mykje. Ta omgrep som visdom (" sofia "), eller "makter og
myndigheiter" ("exousiai kai archai") eller løyndom (" mysterion "). Dette er jo
veldig sentrale uttrykk i gresk-romersk religion i ulike typar. Men Paulus tek
dei i bruk der han kan; han kan seie at element i gresk-romersk religion på sett
og vis antisiperer evangeliet (her er då ein link til apologetane!) og at "det
de tilbed utan å kjenne det, forkynner eg dykk." Dette er langt meir enn Karl
Barths " nein " til å finne noko " tilknytningspunkt " mellom evangeliet og
annan religiøsitet og filosofi. Altså: Alle skattar av visdom og kunnskap
("sofia kai gnosis(!)") er å finne i Kristus. Eller: Alle maktene og
myndigheitene er "skapt av, ved, til Kristus," altså vert dei "sett på sin rette
stad" (ikkje ulikt Rom 13, der Paulus understrekar at myndigheiter er "Guds
tenarar"). Men det er verkeleg ein link her, mellom det heidenske og evangeliet
- ein link som ligg i skapinga (absolutt alle ting er skapt av Gud - her er
kimen til Augustins understreking av vondskap som " privation "), og også
forsoninga (alle ting har vorte forsona med Gud ved Kristi blod, også maktene og
myndigheitene!). 

Vidare: Den verkeleg viktige og sentrale " løyndomen " (mysterion) er Kristus og
evangeliet om han (som altså ikkje skal snevrast inn til "lov og evangelium,"
som de skjønar - og i alle fall ikkje til "lov og evangelium" av reformatorisk
type, sjølv om det også er mykje godt å hente her). Så det mysteriet kolossarane
framfor alt treng - det som verkeleg oppfyller deira religiøse streben, er
evangeliet om Jesus Messias. 

Hm, så dette er veldig interessant, fordi det har konsekvenser for korleis vi
tenker om samanhengen mellom kristendom og filosofi. For Paulus glir desse til
dels over i kvarandre, og slik var det for dei fleste i oldkyrkja(!), sjølv om
det her finst mange ulike variasjonar mellom - sei - ein Tertullian og ein
Klemens av Alexandria. Poenget er uansett at ein ikkje skjelna så tydeleg mellom
teologi og filosofi, det fanst berre éin udelt visdom, så å seie. Dette er eit
poeng Milbank - via de Lubacs studiar av oldkyrkja - har understreka nøye, og
inkorporert i heile sin Radical Orthodoxy-approach (og det er eit poeng som får
heilt handgripelege konsekvenser for eventuell politisk teologi, der det i så
fall ikkje finst nokon "sjølvopphaldande sekulær moral- og rasjonalitetssfære!)

Men ja, det er interessant. For studerer ein Paulus nøye, i hans apologetiske og
kontekstuelle forkynning, så kan han altså vurdere heidenske ting positivt,
medan andre ting kan han gå sterkt imot ("han vart oppaust i hugen då han såg
dei mange avgudsbileta" etc) Generelt sett er hor, mord og avgudsdyrking dei
verste synder, frå jødisk standpunkt. Han anerkjenner det positive og
skapingsmessige i heidensk gudsliv og religiøsitet, og seier at det er
evangeliet - Kristus - som oppfyller desse lengslane og dette livet! Nett slik
mange apologetar i oldkyrkja ville seie at Kristus oppfyller pdes. Moselova og
pdas. Sokrates' filosofi. 

Men " normen ", så å seie, i denne prosessen, er eit kristologisk tolka gamle
testamente. Det er dette - og framfor alt Jesus sjølv, som Herre - som avgjer
kva som kan bevarast og kva som må forkastast i dei ulike kontekstar som
evangeliet går inn i. Likevel; det skjer eit aktivt møte, så å seie, der
evangeliet kjem kulturen i møte, og båe blir noko forvandla av det. Det gamle
blir rett og slett ikkje heilt forkasta, men blir heller dels forkasta og dels
oppfylt. Og dette dreier seg altså ikkje berre om GT og det jødiske, men også om
filosofi og heidensk religiøsitet! Dette vert "teke opp" i det kristne livssynet
som noko som er ein del av skapinga - og det kan " forsonast " i kraft av Jesu
blod. (Incidentally er dette ein måte å tenke på som ikkje går så heilt greitt
overeins med den litt " vulgærlutherske " insisteringa på at ein berre må
attende til urkristendomen, at ein berre må attende til NT, så har ein alt ein
treng. 

Kan det heller tenkast at når evangeliet går ut i verda - som Paulus seier i
Kol: "det veks og ber frukt" - så skjer det ein " irredusibel " vekstprosess der
evangeliet forsonar og inkorporerer nye element som Gud har skapt? Og: At NT
sjølv er ein del av denne vekstprosessen?? Korleis skal dette i så fall
samantenkast med Vat II sine tankar om ein "levande tradisjon," eller JH Newmans
tankar om at tradisjonen og trua ikkje er breiast der elva byrjar, men heller
seinare, der elva er breiast? Eg berre spør. Og registrerer at det her er
essensielle element i nytestamentleg kristendom som ikkje er godt nok
gjennomtenkt i min tradisjon. 

Den prinsipielle bakgrunnen for ein slik prosedyre som Paulus tek i bruk når han
møter kulturen aktiv og kontekstuelt, finn vi til dømes i 2 Kor 10: "Vi tek
einkvar tanke til fange under lydnad til Kristus." Eller 1 Kor 9: "For jødar har
eg blitt jøde, for grekar grekar, for dei alle har eg blitt alt, for i det
minste å kunne vinne nokre." Eller 1 Kor 3: "Alle ting tilhøyrer dykk, anten det
er Paulus, Apollos, verda etc" Det er den jødiske trua som ligg til grunn her.
Gud har skapt alle ting, han har valt ut sitt folk (Israel/kyrkjelyden), han
skal fullende sitt rike på jorda. Så alt tilhøyrer Gud, og når evangeliet går ut
i verda, så skjer det ein " gjenerobring " av verda, på basis av dette
grunnsynet. Derav dei mange krigsmetaforane i NT, som naturlegvis ikkje siktar
til bokstaveleg krig, men til å vinne verda attende til Gud ved vitnesbyrd,
bering av frukter, liding. 

Uansett - dette er berre kjappe refleksjonar "på vegen," dei kjem til å bli
kontinuerleg revidert etter kvart. Men eg tykkjer det er veldig spennande å lese
Paulus på denne måten, det opnar ein god del " vistas " som min tradisjon ikkje
har hatt syn for, eller jamvel har stengt godt att. Så det er fruktbart for den
systematiske teologien å lese Paulus på denne måten. For øvrig understrekar dei
perspektiva eg har gjeve ovanfor, også kor fleksibel og nytenkande (og ikkje
minst djupttenkande) Paulus var. Og også kor problematisk det er å ville avvise
forfattarskapet til visse av hans brev, på basis av språkanalysar, av typen "her
er visse ord som Paulus ikkje brukar andre stader" etc Problemet er jo at Paulus
kontinuerleg tenker kontekstuelt, så det er uansett veldig problematisk å single
ut visse brev (sei, Rom og Gal) som " normen " for kva paulinsk teologi er. 

Det opnast opp litt interessante perspektiv her, ja. Set at vi tenker at det som
dei urkyrkjelege kristne lærte som " grunndogmatikk ", var det dei lærte i
katekesen (som vi ikkje nett har direkte eller fullstendig tilgang til, bortsett
frå Didache, då. Men vi kan rekonstruere ting likevel), medan det som Paulus
forkynte, var aktiv og kontekstuell forkynning på basis av ulike konkrete
situasjonar. Vel, hm ... då kan ein jo saktens spørje om vi ikkje bør etterlikne
Paulus' grunnleggjande metodikk i vår tid, slik apologetane gjorde. Og då bør vi
nok også lese Paulus på litt andre måtar, dvs. ikkje som "forsteina, tidlaus
dogmatikk", men heller som ein kreativ og aktiv og fleksibel forkynnar som vi
kan etterlikne. Hm. Eg meiner ikkje med dette å setje spørsmålsteikn ved Paulus'
autoritet, som også er ein del av evangeliet, kan ein seie. Eg meiner berre vi
må freiste å forstå kva Paulus' brev og forkynning faktisk tyder, reint
historisk, før vi reflekterer over korleis han kan brukast i dag. 

Ok, nok prat. Men tykkjer ikkje de også at dette er veldig interessant?? (Og
veldig konsekvensrikt, for korleis vi tenker teologi??) 

Etc Nok ein gong berre personleg blabla. 

Yup, så var denne perioden i Kviteseid ferdig. I går var det ei flott
Yngres-samling. Vi bakte pepperkaker, song jolesongar, hadde andakt, åt graut
med mandlar i, og pynta pepperkakene. Ganske hyggeleg å vere prest på slike
samlingar, med fine ungdomsleiarar og flotte deltakarar. Men det var sikkert
femten år sidan sist eg var med på å bake pepperkaker ;-) 

I dag har det vore meir jol. Det var jolegrantenning i Kviteseid. God stemning,
masse folk også. Eg vart spurt om å vere forsongar til joletregangen, og kva
gjer ein vel ikkje for bygda :) Så hadde eg ein liten andakt, men det var nesten
umogleg å få merksemd frå folk, sånn sidan det var mange born og folk var
spreidde rundt omkring. Jaja, det var jo ei oppleving, det også. Men folk hadde
det bra. 

Så i går hadde eg også tale på Kvitsund. Sidan eg har hatt litt dårleg tid, har
det vorte til at eg flikka litt på ein bibeltime eg heldt på CU for nokre
månader sidan, over Fil 2. Ja, altså same talen som eg heldt på Misjonshuset her
om dagen. Ja, kva skal ein seie. Det var kanskje litt mykje å henge med på, for
elevane. Det er ikkje alltid så lett å tenke seg inn i korleis ein tenkte før,
då ein ikkje hadde lært så mykje som ein kan no. Men jaja, noko godt fekk dei
vel med seg. Elles fekk eg ei interessant tilbakemelding etterpå også. Mot
slutten av andakten nemnte eg så vidt Nietzsche, som sa at kristen moral er
slavemoral, der ein utslettar seg sjølv og så å seie sløsar bort livet sitt. Ein
må heller vere sterk, lage sin eigen moral, hevde seg sjølv etc Det er jo på
mange måtar det som gjer Nietzsche til ein interessant filosof; han freistar
verkeleg å seie noko om kva konsekvensene vil vere av at den kristne trua fell
bort. 

Ok, dette er spennande stoff å diskutere. Uansett. Eg sa då at dersom Gud ikkje
eksisterer; dersom Gud ikkje er treeinig kjærleik; dersom Gud ikkje skal halde
dom; dersom Gud ikkje skal løne kvar og ein etter det han har gjort; dersom Guds
rike ikkje er på veg - då kan ein faktisk moglegvis seie at Nietzsche har rett.
Då er kristendomens moral verkeleg ein slavemoral som tenderer til å utslette
livet. (Trass alt bed Jesus sine læresveinar om å krossfeste seg sjølv, liksom.)
No skal ein ikkje overdrive dette; det er nettopp ved å miste seg sjølv at ein
finn seg sjølv, og får ein ny identitet - og eit meiningsfullt liv. I så måte
har jo kristen moral sjølvstendig verdi "uansett." Pdas: Denne
(ikkje-subjektive) meininga med livet kan neppe seiast å vere rasjonelt
tilgjengeleg for den som avviser Guds eksistens. 

Til poenget: Eg fekk ei tilbakemelding om at ikkje var tydeleg nok på
evangeliet, liksom. At forkynninga mi kunne skape inntrykket av at det berre
dreier seg om å gjere fleire gode gjerningar enn dårlege gjerningar. Mm. Mon
det. Eg tok imot tilbakemeldinga med interesse og takksemd, men gjekk ikkje inn
på nokon dialog om dette. Men eg gjorde meg jo tankar i mitt stille sinn. Eg har
verkeleg bevega meg eit stykke bort frå kristendomsforståinga i den tradisjonen,
tenkte eg. Joda: "Det kviler ikkje på gjerningar," at vi er frelste. Ok. Ein får
ta imot alt av berre nåde. Ja. Men den siste domen skal likevel vere etter
gjerningar, i fylgje både Jesus, Paulus, Johannes etc "Han skal gje ein kvar
attende etter det han har gjort." Det er faktisk det fundamentale. Løysinga er
naturlegvis at rettferdiggjeringa og fornyinga ikkje kan lausrivast frå
kvarandre, siden den mest fundamentale kategorien hjå Paulus (arguably) er å
vere "i Kristus," og denne omfattar både rettferdiggjering og helging, for å
seie det litt grovt. Ein blir rettferdiggjort (d. e. får ei rett stilling
framfor Gud) ved trua på Jesus, og ved hans soning. Men dette er ei foregriping
av den siste domen; den siste domen, som er etter gjerningar, er bragt inn i
nåtida. Vel, altså. NT-språkbruken er verkeleg ein del annleis enn mykje av det
ein kan høyre i NLM-tradisjonen. Til dømes: Paulus set verkeleg fram Jesu
sjølvoppofring og påfylgjande herlegdom (difor har Gud storleg opphøgt han osb.)
som førebilete for dei truande. Så på mange måtar tenker eg at NLM-tradisjonen
kan stå i fare for å bli "meir katolsk enn paven," d. e. meir " evangelisk " enn
NT sjølv. Det som trengst, tenker eg, er vel at ein opnar opp for ein del
tekstar ein tradisjonelt ikkje har teke fram i særleg grad. I så fall må ein
også til dels ta oppgjer med delar av tradisjonen. Men tja, dette har eg sagt så
mykje om før. 

Uansett! No er det attende til Oslo; intens lesing dei neste dagane, med nokre
avbrekk med vener, heldigvis. Så skal Nobu og eg på Messias-konsert, og eg skal
sjølv spele ein liten konsert med nokre vener (kjem meir info etter kvart), og
elles chille max når eg er ferdig med skulepliktene. Til slutt, ein av dei
finaste songane på Sufjans siste plate. Veldig fin song. Men kanskje livet ikkje
er sånn. 

Berre nokre tankar om kristendomens tilstand i vårt land På ein måte er det ok
at vi lever i eit sekulært samfunn. Vi er ein del av Guds by som truande. Vi
ventar på at det heilage Jerusalem skal kome ned frå himmelen så Guds folk i
himmel og på jord endeleg skal sameinast. (For øvrig er dette eit perspektiv som
er veldig underfokusert i dagens norske protestantiske kristendom. Ok, ein kan
kritisere den rk kyrkja si helgenlære etc., men saka er der jo; "...di kyrkje i
himmelen og på jorda prisar namnet ditt med samrøysta lovsong. Med dei vil vi og
blanda våre røyster og tilbedande syngja: Heilag, heilag, heilag...") 

Men ja, det betyr at det politiske samfunnet - Noreg som nasjonalstat og
fedreland etc. - ikkje er der vår djupaste lojalitet skal liggje. Vår djupaste
lojalitet skal liggje til Jesus som Herre og til hans rike, ikkje til Jens
Stoltenberg, regjeringa eller Stortinget. Ok - men Stoltenberg og co. er likevel
Guds tenarar, ein del av organisasjonen som held oppe samfunnet, i tråd med Guds
skapargjerning. All legitim autoritet er frå Gud. Difor skal vi bøye oss for
Guds tenarar, så langt dei adlyder Guds lov. 

Ok. Så vi er ein minoritet i eige land, vi har blitt det. Og om Dnk ikkje heilt
har vakna opp og lukta på kaffien, så kjem dei snart nok til å gjere det, for vi
kan sannsynlegvis i nokon grad ekstrapolere vidare utviklinga som har pågått dei
siste tiåra, i og med at det for tida er vanskeleg å sjå vesentlege motargument
og hinder som skulle endre (på djupet) premissa for utviklinga. 

Og ja, hm. Dette bringar meg til punktet mitt her. Det er spennande og
skjerpande og stundom litt " deprimerande " å debattere på VD, til dømes. Ein
innser, av motdebattantar, liksom ... hm ... kor store utfordringar ein stillast
på. Det handlar om inkje mindre enn å samtenke moderne vitskap med klassisk
metafysikk på ein frisk måte. Og eg les mange bøker, ikkje sant. Og eg innser
kor mykje som trengst å ryddast opp i i dagens samfunnsdiskurs for at sanninga
igjen skal få gode kår, så å seie. 

Ein må kunne fysikk-filosofi og biologi-filosofi ganske godt. Så må ein
naturlegvis kunne sin Aristoteles veldig godt. Og verkeleg generell metafysikk.
Ein må kunne kyrkjefedrane - særleg dei kappadokiske, kanskje - og ein må kunne
sin Aquinas. Ein må framfor alt kunne Bibelen veldig godt, både på hebraisk og
gresk. Så må ein kunne moderne filosofi, ikkje minst for å vere i stand til å
føre dialog med folk i dagens samfunn, og byggje bru frå Descartes, Hume, Kant,
Nietzsche etc. og over til ei anna røyndomsforståing. Og ein må kunne sin
"naturlege lov" og sin politiske teologi og vite korleis ein skal argumentere
inn i det offentlege rom. Og ein må kunne menneskerettane og bioteknologi og
menneskeverd og samlivsetikk. 

Så. Hm. Det må, som ein forstår, ei slags arbeidsdeling til her, på sett og vis.
Ein person kan ikkje vere ekspert på alle desse tinga, sjølv om eg personleg
freistar å få oversikt over dei fleste av dei, sidan det er ein såpass rotete
situasjon for tida. Men ... hm ... for at ein skal kunne setje seg inn i eitt
felt, og vie seg til det, så krev det også på sett og vis at ein kan "slappe av"
og finne sitt rom i ein større organisasjon/tradisjon/fellesskap/kyrkje som ein
kan stole på at "takes care of the business" på andre område. 

Det er også ei anna organisatorisk side ved dette. Når den kristne trua er heilt
avhengig av at det skjer seriøse gjennomtenkingar av så store og fundamentale
fagdisiplinar, så krev det på sett og vis leiing og styring, eller i det minste
ein slags autoritativ tradisjon som kan halde arbeidet saman på ein koherent
måte. Det fungerer dårleg med ein kyrkjeleg struktur som er basert på at alle
røyster skal få sleppe til i like stor grad, d. e. ein struktur som operer meir
eller mindre uavhengig av tradisjon eller Bibel eller rasjonalitet eller logikk.
For då vil Todd Bentley bli like god som David Bentley Hart, liksom. 

Vel! Så lenge det ikkje bryt ut direkte kristendomsforfylgjingar, og vi kan
stifte organisasjonar, samlast til samtale, lese bøker, delta i gudsteneste
etc., så er det von. Og det er ein spennande prosess vi som kristne har blitt
kasta ut i. Vi blir tvinga til å tenke gjennom ting på nytt, eller meir eller
mindre gå under, på sett og vis. (Slik er i alle fall utviklinga i dag). Og då
blir vi også tvinga til fornying, trur eg. 

Men ja. Det vil krevje veldig store offer, trur eg, for at det skal monne. Ikkje
at eg trur at slike offer treng å vere ulystprega - tvert imot. Men det vil
krevje at ein set av tid, krefter, pengar etc. til Guds rike. Og altså - det å
vere ein kristen er jo framfor alt prega av sjølvoppofring, sjølv om det krev
visdom å finne ut korleis ein skal leve dette ut. Men ja: Det vil liksom krevje
at ein veit kva ein vil med livet sitt, og at ein gjer det. Og at ektepar
verkeleg veit kva dei vil med å vere ektepar, og at dei gjer det. At studentar
(ikkje minst) veit kva dei vil med studiane sine, og at dei gjer det. 

Så det er jo motkulturelt; eg labba gjennom platekompaniet i dag, på Oslo City.
Og det er mange fine filmar der, altså. Men også mykje " junk ". Og eg tenkte:
Her er det mange folk som går for å finne ting å fylle kvardagen sin med. Folk
rundt meg hadde masse filmar og spel og musikk. Men har dei tid til "det eine
nødvendige," til "den gode del", d. e. det å lytte autentisk som ein Jesu
læresvein, slik Maria gjorde ved Jesu føter? Hm. Den formaninga går like mykje
til meg som til andre. 

Ok. Så dersom det er unge og intellektuelle kristne, så er det veldig bra om dei
verkeleg vil arbeide for ei kristen intellektuell vekking. Kanskje er ikkje
norsk protestantisk kristenhet tenleg som eit rammeverk for den typen arbeid - i
alle fall må ein hente inn impulsar frå andre stader. Men jobben treng å bli
gjort. Hm. 

Ok, dersom du skal lese ein litt dramatisk versjon av det eg har sagt her, kan
du lese Peter Kreefts vesle artikkel her. 

Den grå juvelen 

Eg heldt eit kåseri på laurdag på ein strålande fin fest der ekte, sunnmørsk
raspeball vart servert. Det har kome nokre oppmodingar om at eg bør publisere
det i bloggen, og eg er ikkje vond å be, så difor kjem det her: 

Andektige sit vi og betraktar tallerknane våre, dette unike vestlandske
mateventyret som vekkjer heimlengten sjølv i Oslobuarar på tredevte året. 

Sjølv om vi i kveld feirar og hyllar raspeballen så finst det utruleg mange
variantar av ball, sjølv om ein berre ser på dei næraste fylka rundt oss. 

I Møre og Romsdal får du servert potetball eller raspeball, gjerne med rabbe
(kålrot, kålrabi), saltkjøt eller pølse og smelta smør. På Nordmøre og i Romsdal
får du gjerne blandaball, der potetmassen er blanda med fiskefarse. 

Du kan også få saltfiskball eller grovfiskball, som er laga av tørrfisk eller
klippfisk. I Trøndelag får du ofte klubb. 

I Sogn og Fjordane får du servert raspekake med svine- og saueknokar, dette er
tradisjonsmat på " fotatorsdag ", skjærtorsdag. 

På sørlandet får du kompe, her må væske pressast ut av dei rivne potetene før
ein lagar røra ferdig. Når du nærmar deg Stavanger skiftar ballen namn til
komle, og du kan til og med få komlesteik. Du tek ballrøra og fyller i ei
langpanne, legg på bacon og bakar ballen i omnen, så og seie. 

I Breim kan du få kleppsuppe eller klempesupe, små ballar kokt i mjølk som er
sukra, og vert servert med ekstra sukker og kanel. På Åheim har eg fått servert
kjøtt i påsse. Der tek du ballrøra i ein tøypose, og senkar den ned i ei gryte
med salt fårekjøt som har kokt i fleire timar først. Etter eit par timar til kan
du då få eit digert stykke ball som du skjer i skiver og serverer til
fårekjøtet. Men det som verre er: du kan få både sildeball, rognball og det endå
kvalmare fenomenet kams. Kamsen vert laga med lever, og smakar pyton, spør du
meg. 

Så då er det tid for mi første tilståing: Eg er ei matpyse. Eg åt sursild ein
gong, då var eg fire år. Einaste grunnen til at eg åt det var at det var
favorittonkelen min som ga meg det. Han er nordmøring, og eg var veldig imponert
over at han hadde eit diplom hengande på kjøkkenveggen som han var tildelt "for
oveting av blandaball". Det var altså første og siste gong eg åt sild. Eg har
ete makrell ein gong, det var på Bølgen og Moi. Det var til å leve med, men eg
har framleis mareritt om lukta av steikt makrell som møtte oss i trappa når vi
kom heim frå skulen. Då visste eg at det vart havregrynssuppe på meg til middag.
Og ostesmørbrød til kvelds, heldigvis. 

Men når det var ball til middag derimot, då var lukka gjort. Det var enklaste
sort, med smelta margarin og kokt rabbe. Sjølv om mor mi kjem frå Målselv så var
ho kjapp med å lære seg å lage god ball. Ved heilt spesielle høve vart ballen
servert med brudavollmôr, elles var det kjøtpølser frå Gilde, rabbe og mykje
smelta Per Margarin. 

Finst Per margarin lenger, forresten? Eg vaks opp med ein smørsmeltar med per
Margarin i på sida av komfyren. Det var berre dei fine som brukte melange, det
var det han Sverre Worren som selte på Leikong. På samvirkelaget hadde dei Per
margarin, som kom i desse lange eskene med fem kilo i kvar. Mor mi lagra øskja
på spiskammerset, og ho hadde ein plastboks som passa perfekt til ein klepp
margarin, som ho kalte det. Smør var sjelden vare, vi hadde det snautt rundt
jul. 

Men tilbake til ballen. Er den så spesiell, denne ballen? Er den berre vår? 

Svenskane har sin palt. Alle som kan sin Emil i Lönneberga har lært om palten
til Mor Alma lagar blodpalt når dei har slakta gris, og ulykkelege Emil klarer å
velte paltrøra over far sin som ligg og søv førmiddagsluren sin i sengebenken på
kjøkkenet. 

Men i Nord-Sverige er det potetpalt som er det vanlege. Pitepalt, frå Piteå, er
laga med potet, og vert servert med tyttebærsyltetøy og smelta smør. I dei
sørlege delane av Norrland kallar dei det kams, og det kan vere flatkams,
fetkams eller skedkams, alt etter form og innhald. 

I Sør-Sverige treff ein på dei flate, ekle kroppkakene. Det er nok mi personlege
meining, dette med at dei er ekle, men dei fyller altså ballen med løk saman med
flesket, og krydrar med nellik og allehånde. Det er så feil som det kan få
blitt. Sjelden har eg blitt så skuffa som då eg på Gotland fekk servert det som
så forførerisk såg ut som potetball, men som smakte som fårerull. Fæle greier. 

Svenskane, akkurat som trønderane, grisar ballen til med søte sausar med prim og
slikt. For oss sunnmøringar så liknar det mest ein formastelse å servere ball
som noko søtt, men det er jo eit sørgeleg faktum at ein ikkje skal langt avgarde
før ein får ball med sirup, riven brunost, brunostduppe eller til og med sukker
og kanel. Eg blir kvalm. Du finn også ball og variantar av ball lenger ut i
Europa. Litauen har potetball som nasjonalrett, dei kallar det cepalinai. Den
vert servert med rømmesaus og bacon. Namnet kjem av den zeppelineraktige forma
dei lagar ballen i. Dess lenger vest i Litauen du kjem, dess større vert
ballane, seiest det. 

I Tyskland får du servert klöse eller knödel er tyskerane sitt svar på
potetball. Du får dei laga både med mjøl, brødsmular, eller slik vi kjenner det,
med riven, rå potet. Meine Berliner mutti, ei venninne av mor mi som reknar seg
som mi mor når eg er i Berlin, serverer alltid klösse når vi kjem, gjerne saman
med salt svinekjøt eller gode pølser. Ho har også servert oss søte potetknödeln
til dessert, med ei sviske i midten, kokt i sukra mjølk. 

I heile aust- og mellom-Europa finn du ulike variantar av raspa potet blanda med
mjøl og kokt i kraft eller mjølk. I Italia kan du kose deg med gnocchi, det er
eigentleg berre ein variant over same tema: Poteter, rå eller kokte, blanda med
mjøl og krydra med berre salt, viss du er heldig. 

Tilbehøret og serveringsmåten varierer, men vi elskar alle mest den ballen vi
vaks opp med, som vi lengta etter då vi sprang oppetter trappa med sekken på
ryggen, når vi kjende lukta av ball. 

Men oveting har eg klart å halde meg unna, sjølv om eg har ein onkel som har
diplom i oveting. Då er det verre med han fyren uti Dimna som eg fekk høyre om.
Kjerringa hass skulle på sjukehus, og for å vere sikker på at han åt middag kvar
dag kokte ho ei panne ball søndagskvelden. Mandag for ho på sjukehuset, og då ho
kom heimatt på fredag møtte mannen hennar henne med denne helsinga: No var det
godt du kom heim att, kjæring, eg er heilt hårlause i raua ta all dinnja ballen.

Velsigna måltid. 

Litt dramatikk i feriedagen 

Fredag byrja mildt og vakkert, med frukost, og min kjære fekk tak i ein billig
og fin leigebil med aircondition. Han hadde sett seg ut ei jernbane med “scenic
view” som han ville ta oss med på, så det passa perfekt. Det viste seg at det er
to byar som heitte Diakopto, der togreisa skulle starte. 

Skilta nede ved hovudvegen viste til ei avkjørsle til toget, og vi køyrde i veg.
gps-en på mobilen sendte oss opp på eit fjell, til denne vesle, vakre landsbyen.
Vi kom oss opp til landsbyen, men der var inga jernbane. På kartet var det
veldig tydeleg merka ein gul veg som skulle gå i ring, og då køyrde vi denne
ringen, eller rettare sagt vi prøvde. Landskapet var spektakulært, utruleg
vakkert. 

Men plutseleg vart denne vegen til grusveg, og den vart smalare og smalare og
brattare og brattare. På eit tidspunkt forsto vi ganske enkelt at no må vi snu.
Men det endte med at bilen spann, og vi seig bakover. 

Vi hadde hjartet i halsen, alle fire, men kjæresten klarte å få oss på rett
kjøl, så vi fekk snudd. Med tanke på kor langt det var bratt ned i dalen bak oss
så er eg glad vi klarte å snu, og glad vi kom oss ned att. Eg får framleis høg
puls av å tenke på det. På bildet ser du eit stykk letta familie som er glad for
å ha fått nasa på bilen i rett retning att. 

Så snakka vi med ei hyggeleg dame, og ho viste oss vegen til den rette byen med
det same namnet. Vi kom fram til togstasjonen, og under over alle under, toget
gjekk berre annakvar time, og det var ventande om 15 minutt! 

Vi rakk akkurat å kjøpe billettar til den smalspora Vouraikos Canyon Railway, og
handle litt småtteri å spise på toget, og så kom det. Turen var heilt
fantastisk. Det var eit fjellandskap og formasjonar som tok pusten frå oss. 

Eg forstår korleis utlendingane føler det når dei ser Flåmsbanen, men dette var
nesten endå villare, og heilt utan turistifisert innpakking. Det var berre eit
lokaltog, utruleg nok. 

Midtvegs var det eit hotell og ein restaurant midt inne i ei ravine, så viss du
drar dit så er det ein god idé å ha eit “avhopp” der. 

Vel tilbake i byen satte vi oss i bilen, og skulle køyre heim. Vi vart vist til
ein “detour”, det var uråd å kome inn på hovudvegen. 

Vi hadde sett oss ut eit område der vi skulle spise, og køyrde langs stranda for
å finne det. Vi kom på ein ganske smal veg, og to syklistar dreiv og virra på
høgre side, så min kjære køyrde forsiktig og med god margin utanom for ikkje å
køyre på dei. Plutseleg kom det ein motorsyklist i det vi opplevde som vill fart
rett mot oss! 

Det vart front-mot-front-kollisjon, og til alt hell hadde han hjelm og vi køyrde
sakte. Han stupte i frontruta, og hamna i grillen på vår bil. Lårbeinet var
tydeleg brukke, og heile høgre fot var heilt lemlesta. Vår bil vart nok
totalvrak, så tatt i betraktning at vi nesten sto stille (politiet målte 40 cm
bremsespor på vår bil, og ni meter på motorsyklisten), så hadde han stor fart.
Heldigvis var han klar og kunne snakke med dei rundt oss som snakka gresk, så
han klarer seg nok. 

Vi fekk ringt etter ambulanse, og politiet kom, stor oppstandelse. Den skadde
mannen vart frakta til sjukehus, og får vonaleg den hjelpa han treng. Vi har det
bra, og har debriefa oss imellom, den einaste skaden vi kunne registrere på oss
var litt skrubbsår etter sikkerheitsselane, som fungerte som dei skulle,
heldigvis. Så moralen er: Køyr forsiktig, bruk sikkerheitsselar og hjelm om du
er på motorsykkel! 

Ovnsbakt kylling med paprikasaus 

Heile, store kyllingar kan ein få kjøpt ganske billig rundt omkring. 

Når dei har ei vekt på 1,4-1,5 kg er det akkurat passe med mat til fire
personar. Ein slik vart med heim i går, og fekk ein tur i omnen før den kom på
bordet. Eg kokte kraft på skroget. Den brukar eg både i sausen, og det som blir
til overs sparer eg og brukar i ei suppe eller i ein saus ein annan dag. Slik
gjorde eg det: 

Ovnsbakt kylling med paprikasaus 

Ein kylling, ca. 1,5 kg 

Fem raude løkar 

To paprika 

2 stilkar stangselleri 

Litt purre om du har 

1 ts pepparkorn 

1 ts smør 

1 ts paprika, mild type 

Vatn, salt, peppar og timian 

3 ss creme fraiche 

Set steikeomnen på 200 grader. Del opp kyllingen. Skjer filetane av skroget, og
del dei og låra i to. Skjer av vingane. 

Ha skroget og anna avskjer i ei gryte. Slå over vatn, ha i ein raud løk som du
har delt i båtar, oppkutta stangselleri og purre, og la det koke opp. Skum av.
Putt 1 ts timian og 1 ts heil peppar i eit kaffefilter, stift igjen og legg det
i gryta. La det heile koke i ein halvtime. 

Rens og del opp resten av løken og paprikaen. Legg dei i ei eldfast form. Legg
kyllingbitane oppå. Slå på 2 dl vatn. Strø salt, peppar og timian på
kyllingbitane. Bak det heile i omnen ein halvtime. Fyll på med kraft frå gryta
viss det blir tørt. 

Ta ut forma, Slå eventuelt på litt meir kraft og “kok den ut”. Hell av væska og
sil det opp i ei skål. Fisk ut nokre paprikabitar og ha det i krafta. Set forma
inn igjen og set ned varmen til 100 grader. Køyr kraft og paprika glatt med ein
stavmiksar. 

Ha smør og paprikapulver i ei lita gryte, og la det frese litt. Slå på krafta.
Ha i creme fraiche, og la det heile koke nokre minutt. Jamn eventuelt med
maisenna om du vil ha ein tjukkare saus. Smak den til med salt og peppar. 

Server kyllingen med ris, paprikasaus, bakt løk og paprika og kokte asparges. 

Den beste marmeladen 

Kva er betre på rista brød enn ein tjukk, smakfull appelsinmarmelade? Det var
det einaste syltetøyet som vart kjøpt heime hos oss, så difor bar
appelsinmarmeladen med seg ein smak av den store verda for meg. På denne tida er
sitrusfruktene på sitt aller beste. Dei store saftige appelsinene, dei små,
smakfulle blodappelsinene, grapefrukt og juleklementiner som ligg att no etter
årsskiftet. I nokre spesialbutikkar for frukt og grønsaker kan du også finne
bitre appelsiner. Dei er i sesong frå januar til mars, og er perfekte til å lage
appelsinmarmelade av. Dei kallast også Sevilla-appelsiner, og finn du pomerans i
ei oppskrift er det skalet av desse appelsinene som er kandisert eller tørka og
malt. Sevilla-appelsinene er mindre enn dei vanlege appelsinene, dei er ikkje
større enn dei største klementinene. Til gjengjeld er dei veldig kompakte og
tunge, det er fordi dei har eit tjukt skal og er stappfulle av steinar. Dei kjem
til nytte når ein skal lage marmelade, for dei er veldig rike på pektin, som
gjer at syltetøyet vert stivt. Særleg steinane er rike på pektin, så dei får
koke med i eit tøystykke, slik at dei slepper alt pektinet dei har i seg.
Utslitne skjorteryggar er det beste og billigaste stoffet å bruke til slike
matoppdrag der kraft skal silast og ting skal knytast i pose. Når mor mi
utrangerer skjortene til far min får eg av og til ein rygg. Dei er også fine til
dampeklede når ein skal stelle ullgenserar. Ein av ryggane er klipt til mindre
bitar som egnar seg godt til marmeladekoking. Det finst også enklare vegar til
god appelsinmarmelade. Eg har tidlegare presentert ei lettvint oppskrift som eg
brukar å lage til jul, den smakset eg med whisky. Du kan også vere heldig og
finne ”materialet” til sevilla-appelsinmarmelade i butikkane. Sist eg var på ein
ICA-butikk hadde dei ”Ma Made Seville organges” på boks. Boksen inneheld 850 g
råstoff, altså rensa og pressa fruktkjøt og skal i tynne strimlar. Dette kan du
koke med sukker og vatn til ein fin marmelade. Men det er også artig å lage
marmelade heilt frå botnen av, og då bør du godsnakke med frukt- og
grønsakshandlaren din, slik at dei tek inn sevilla-appelsiner/bitre appelsiner.
Då kan du følgje denne oppskrifta: Appelsinmarmelade 12-14 bitre appelsiner 

1 sitron 

8 dl vatn 

1,4 kg sukker 

1 ts smør Del alle appelsinene i to langs ekvator. Legg eit såld oppi ein
romsleg bolle, og klem alle appelsinene og sitronen fri for saft. Ta vare på
steinane som samlar seg i såldet. Kast halvparten av skala. Bruk ei skei eller
eit melonkulejern, og skrap ut så mykje som mogeleg av det kvite av dei skala
som er att. Del skala i to, og snitt dei så fint som råd er i tynne strimlar.
Hell all safta i eit tjukkbotna gryte. Mål opp at det er ca. 5-6 dl
appelsinsaft. Ha i det finsnitta appelsinskalet (som også skal vere ca. 5 dl)
saman med vatnet. Legg appelsinsteinane i eit klede, og knyt att med ein
bomullstråd. Legg ”pakken” i gryta. La det heile koke til appelsinskalet er
mørt, ca. 45 minutt. Fisk ut posen med steinane, og legg den til side på eit
fat. Ha i sukkeret, og la det heile koke friskt i 20-30 minutt. Skum av etter
kvart som det dannar seg skum. Smak på syltetøyet når det har kokt eit kvarter,
om du syns det er passe søtt. Er det i syrlegaste laget kan du ha i litt meir
sukker. Mi oppskrift har litt mindre enn dei fleste oppskriftene eg har sett
rundt omkring. Når posen med steinar har kolna litt kan du klemme på den over
gryta, slik at pektinet som er att i den kjem ut. Dette rører du ut i gryta, det
er med på å gjere marmeladen stiv. Heilt til slutt har du i ei teskei smør. Det
hjelper til med å klare syltetøyet ordentleg. Rør det godt inn, og skum av på
nytt. Smøret bitt seg til avfallsstoffa i marmeladen, og feittet vert skumma av
saman med skummet. 

Fyll marmeladen på reine, nykokte glas, og skru til loket med det same. Oppbevar
marmeladen mørkt og kjøleg, og server på toast med smør på. Mmmm! 

Den dagen det vaks horn i panna mi! Det var ein ganske vanleg dag, sånn i
utgangspunktet. Eg fekk ungar på skule og i barnehage, eg lufta bikkja, eg var
på jobb ein liten halvtime for seint, slik det gjerne er for meg når forsåvidt
forutsette ting blir uforutsette fordi eg hadde gløymt dei. Igjen. Eg henta i
barnehage, vi handla, vi lufta bikkja, vi mista bikkja, vi fann att bikkja, vi
laga muffins og monterte auge på marengsspøkelsa - og vi pynta huset med
spindelvev og edderkoppar. Vi skulle nemleg ha Skumlefest i heimen i går. 

Og horn er skummelt, sant vel? Eg visste berre ikkje kor skumle dei raude horna
eg kjøpte på Nille faktisk var... Alt skulle skje litt fort rett før gjestane
kom, og i farten såg eg ikkje dei små bitane med dobbeltsidig tape som følgde
med horna, og som skulle gjere det enkelt å feste dei trygt og skånsomt til
panna si. Men dei hadde jo litt sånn sugekoppform, så eg trudde dei skulle sitje
fast av seg sjølv. Så med litt klissete, kvit sminke under og med eit skikkeleg
kraftig trykk, pressa eg dei berre fast i panna mi. Og dei sat jo superbra!
Jess, tenkte eg - av og til funkar billegsaker som berre juling! At eg snart
skulle sjå ut som om eg hadde fått juling på ordentleg, visste eg lite om då...

Vel. Etter eit par timar byrja eg å kjenne meg litt rar og stiv i panna, og eg
tenkte at no har eg igrunn vore djevelsk skummel lenge nok. Og eg lot det vel
også falle ein kommentar om at det var best å få av horna før eg faktisk blei
slik. Mohaha, liksom. For kva skjer? Jau, dei raude plasthorna frå Nille var
relativt enkle å få av - men dei store, runde, harde horna som hadde vakse fram
under dei, var det verre med... Sjå, folkens. SJÅ! 

Det er muleg eg burde ha tenkt på det. Ja, eg burde nok det. Kanskje ville folk
flest ha skjønt kva som kunne skje når ein med makt tvinga fast to plasthorn i
panna si og lot dei sitje der og godgjere seg i timesvis. Men eg var meir
opptatt av å ikkje gløyme teknikken bak den skumle hekselatteren eg hadde øvd
inn til skummel-latter-konkurransen, og å fullføre eksperimentet med kor mykje
godteri det faktisk er plass til i små barnekroppar. Så dette kom altså som eit
sjokk på meg. 

I dag har eg halde meg innandørs. Hittil. Men med born og hund i hus, så må ein
jo berre gå ut på eit tidspunkt. Hipp hurra for den nye, fine lua mi! Den skal
eg trekke godt ned i panna når eg går gjennom gata. Horna vart nemleg ikkje
heilt borte iløpet av natta. Men kven veit, kanskje litt kald og frisk sjøluft
gjer underverk med horna? Eller hevelsane, for å bruke eit litt mildare og
mindre skummelt uttrykk... 

God helg, alle saman. Og ver varsame. Sånn generelt. Og særleg når det kjem til
sugekoppar. 

Møt min nye ven! For eit par veker sidan forelska eg meg. I eit bustefjes med
bartar og bryn på eit bilete på finn.no. Og no bur bustefjeset her hos meg. Møt
min nye ven Walter Storm Stevens. Det beste spontankjøpet mitt nokon sinne! Eg
skal seie litt om namnet etterpå. Fyrst må de få helse på han: 

Kort tid etter at eg såg denne pjuskesnuten på biletet i annonsa, sette eg meg i
bilen og køyrde åtte timar. "Berre for å sjå på han", som eg sa til gubben. Men
eg visste vel eigentleg kva som ville skje allereie før eg og åtteåringen Teodor
pakka reiseveska... 

Etter ei lang ferd over fjell og gjennom skogar, utan å vite heilt kor vi skulle
- kom vi fram til den store garden i vinterlandet. Og vart tekne imot så
hjarteleg at det sit i kroppen enno. Ein smilande mann i lusekofte og ei herleg
hulder med varme klemmar til framandfolket vestfrå. Og seks lukkelege, logrande
hundar. 

Heimebakst, mjølk frå eigen gard, knitring frå peisen, latter og prat før vi
vart fulgt over til bestemorhuset for overnatting. Tenk å få sove her, med
vedfyring på soverommet, i ei stor seng med saueskinn, bak eit forheng av kvite
blonder: 

Neste dag tok vi oss god tid, med leik i snøen, meir heimebakst og latter og
prat - før vi vende nasa heimover. Med eit nytt medlem av familien og masse gode
minner frå nye vener i vinterland. 

Den heimreisa, ja. Den vart litt lenger enn planlagt, for på Strynefjellet herja
vinden og snøvêret såpass at overgangen var stengt. Men kva gjer det vel å sitje
vêrfast når ein har slikt selskap? 

Og så kan eg jo like godt ta historia bak namnet, med det same. Walter fordi det
er kult og fordi bestemor sin hund heitte det og fordi karane i heimen
insisterte på at det var det beste av dei hundreogfemten forslaga eg hadde på
blokka. Storm fordi det nemnde uvêret kom over oss på vegen og fordi vår nye ven
no har fått ein heim på den stormande vestkysten. Og Stevens? Fordi eg elskar
Cat Stevens, sjølvsagt. Det blir jo berre Walter til vanleg, men eg tykte at ein
såpass fin fyr også måtte få mellomnamn og etternamn ;) 

Min nye ven med sin nye heim i bakgrunnen. 

Voff og god helg frå Åse og Walter Storm Stevens! 

Eit godt teikn 

Altså. Eg er ikkje sånn veldig overtruisk. Likevel, eg må innrømme at eg set
pris på at svarte kattar ventar til eg har passert, før dei kryssar vegen. Og eg
må ikkje på død og liv gå under stigar eller trakke på kumlokk eller knuse
speglar i hytt og pine. 

Men eg er eigentleg meir oppteken av å fokusere på ting som kan bringe meg
lukke, enn ting om kan bringe meg ulukke. Derfor likar eg å sjå og ta vare på
små, fine ting i kvardagen - og putte dei inn på "bra-dag-kontoen". Det kan vere
at eg ser ei ørn på ganske nært hald. Det er fint, det er mektig, det gir dagen
noko ekstra. Eller det kan vere eit smil frå ein ukjent eg passerer på gata.
Eller at eg kjenner eg MÅ ha ei appelsin, og så står butikkmannen og lempar opp
nye, fine, runde, orange appelsiner på fruktdisken akkurat når eg kjem inn i
butikken. Eller at eg skal bake og treng 3 dl vatn og så slenger eg litermålet
tilfeldig under vasken - for så å oppdage etterpå at det er akkurat på ein prikk
tre dl vatn oppi. Eller at eg ser to fine fargar tett saman som eg kjenner gir
meg eit lite energikick i magen. Eller at eg mistar brødskiva på golvet med
påleggssida opp for ein gongs skuld. Eller at eg brått høyrer ein rar og
rungande latter som gjer at eg berre må le sjølv også, utan at eg veit noko om
opphavet til latterkula eg nett høyrde. 

Slike små, rare ting meiner eg er fint å samle på. Og viktig. Og eg tek dei til
inntekt for ein god dag. Eg tenkjer at når slikt skjer, så betyr det at verda
vil meg vel, og då må eg berre tru på at denne dagen blir bra for meg. Som i
dag, då eg kom innom Lykke Kaffebar, min andre heim her i Måløy. Nysteikte
kanelsnurrar med vaniljekrem stod på disken og eg plukka ein tilfeldig og la på
asjettet mitt. Eg kjente på den søte, varme lukta idet eg satte meg ned ved
bordet mitt. Og så såg eg det: den gule, fine vaniljekremen var forma som eit
hjarte! Det tek eg som eit teikn. På at denne dagen blir bra. På at verda vil
meg vel trass alt kaos som måtte finnast i livet mitt nett no. På at eg har
vakre ting i vente. I dag, i morgon og dagen etter det. 

Nokre refleksjonar om komande avgjerd i Dnk om ekteskapssyn Litt underleg å
tenke på. Snart skal Dnk ta stilling til sk. " kjønnsnøytrale ekteskap , " og
det er ein reell sjanse for at ein vil opne opp for dette, og vedta nye
liturgiar. Men: 

Dersom Dnk seier " ja " til dette, vil ein også seie " nei " til klassisk
metafysikk. Ein kan ikkje ha " teleologi " og moralsk godleik i utfaldinga av
kroppens funksjonar, dersom ein aksepterer denne nye ekteskapsideen. Like eins
vil ein dermed stå i fare for å underminere sjølve ideen om utøving av dygdene
(kjærleik, glede, fred etc.) som utfalding av den menneskenaturen vi er skapt
med, og som ein gang skal fullendast i Guds rike. Eg kan ikkje sjå korleis ein
kjem bort frå desse konklusjonane. Det synest for meg som basic filosofi og
idehistorie, som alle bør akseptere og sjå i auga. (Sjå t.d. Macintyres After
Virtue, des Chenes Physiologia og sjølvsagt Fesers Last Superstition). 

Dnk vil i praksis ha akseptert ein metafysikk som idehistorisk sett spring ut av
den såkalla materialismen, som altså i det store og det heile er " debunked "
eller i det minste er djupt kontroversiell. (Sjå Conor Cunninghams Darwin's
pious idea, kapittelet " Ghosts of materialism . " ) Men kan denne i det heile "
samtenkast " med kyrkjas evangelium på ein koherent måte? Hadde læreprosessane i
Dnk fungert noko meir tilfredsstillande, skulle vi hatt ein brei økumenisk
diskusjonsprosess der vi faktisk prøvde ut slik gjennomtenking, og så kunne vi
deretter vurdert om læra burde endrast. Men uansett; kristendom på moderne "
anti-teleologiske " premiss har ikkje fungert spesielt godt i moderne tid. Tvert
imot kan ein på mange måtar sjå moderne ateisme og moderne avvisning av kyrkjas
moral som ei legitim " uttenking " av moderne, anti-teleologisk materialisme.
Igjen; dette er Michael Buckleys godt grunngjevne konklusjon i " At the origins
of atheism . " 

For øvrig kan ein også seie at Dnk får ei moglegvis umogleg oppgåve her, i å
sameine sitt nye ekteskapssyn med seriøse tolkingar av moderne naturvitskap,
samt generell metafysikk. Det kan nemleg synast umogleg å unngå teleologi som
ein generell og ibuande del av skaparverket. I mitt foredrag sa eg i alle høve,
på generelt grunnlag, at det er ei tilbakevending til kyrkjas tradisjonar, og
særleg til thomismen, som etter alt å døme synast å vere vegen vidare for kyrkja
om ho vil gje eit seriøst og truverdig svar på sekularismens og naturalismens "
livssyn . " Men skulle Dnk opne opp for den nye ekteskapsidéen, vil ein gjere
det motsette. Ein vil konsolidere kyrkjas aksept av ei moderne metafysisk
oppfatning, og stengje døra attende til kyrkjefedrene. 

Dermed vil ein også stengje døra til den klassiske naturretten. Dette er
alvorleg fordi det er den rasjonelle naturretten som på mange måtar etter alt å
døme er den vona vesten har til å grunngje rasjonell moral og menneskeverd som
skulle kunne leggjast til grunn for samfunnets politikk. Det er denne arven vi
på mange måtar lever på i dagens samfunn. (Sjå David Bentley Harts " Atheist
delusions " , Yale, eller Steven Smiths " Disenchantment of secular discourse "
, Harvard) 

Liberalismens alternativ er fridom utan rasjonelle grenser, berre avgrensa av
folkeviljen og menneskerettar som er gjenstand for kontinuerleg tolkning. Er
dette også Dnks løysing på norsk politikk? I så fall bør ein også vere klar over
at ein del av dei tinga vi har i vente her, neppe er særleg kongeniale med
kristen etikk. Utviklinga går raskt, og vi anar allereie no konturane av dei
neste stega i utviklinga av fridomens val. No vil sjølvsagt eg vere samd i at
teologien heile vegen må vere under gjennomtenking og utvikling. Men skal dette
skje på ansvarleg måte, må Dnk tenke nøyare gjennom kva teologi er. I dei siste
tiåras læreutviklingar har ein - som gode lutheranarar - drøfta Bibelen og
hermeneutikk. Det er bra, så langt det rekk. Men det viser seg veldig vanskeleg
å kome til semje om hermeneutikken og kva Bibelen bør ha å seie for oss i dag,
like eins kva det faktisk vil seie at Bibelen skal fungere som autoritet. (Sjå
OF Kulleruds avslørande analysar i Luthersk Kirketidende). Eg ser dette
tentativt som ein naturleg konsekvens av at ei kyrkje treng meir enn berre
"Bibelen åleine" for å fungere på ein sunn måte. 

Tenk på det: I læresamtalane drøftar ein ikkje kyrkjefedre. Augustin, Gregor av
Nyssa og Aquinas og konsilfedre får ikkje sleppe til med sine standpunkt. Men
dei er jo også ein del av det (himmelske) økumeniske fellesskap? I DKK er dei "
Doctors of the church " , men kva er dei i vår kyrkje? Ein drøftar ikkje
filosofi, som nemnt, og dermed heller ikkje kva rolle lærepunkt spelar i den
breiare gjennomtenkinga av røyndomen vi lever i. Ein vurderer ikkje om nokre
standpunkt kan vere med på å underminere andre, innad i teologien. 

Og til sist: Det er berre den meir konservative sida som legg nemneverdig vekt
på omsynet til det økumeniske fellesskapet. Kyrkjeleg fellesskap er trass alt
eit " sine qua non " for kyrkja; det er ein refleksjon av evangeliets einskap,
og av Guds eigen einskap. Det er nødvendig "for at verda skal tru , " noko Brad
Gregory viser så godt i " The Unintended Reformation . " Det er klart at
økumenikk er vanskeleg. Men ein gjer det ikkje enklare ved å ta avgjerder som
bryt djupt og tvert med heile resten av kyrkja. 

Desse refleksjonane ovanfor gjeld særleg dei som går sterkt inn for å endre
kyrkjas lære her. Men refleksjonane peikar også hen mot at noko ikkje fungerer
heilt som det bør i Dnk. Eg meiner ikkje å seie at alt er gale i Dnk, for det er
det ikkje. Her er mykje godt som skjer, og mange som tener trufast og med
kjærleik. Men det er noko i det større perspektivet her, som har å gjere med
teologiens metode og kyrkjas struktur og relasjonen til Tradisjonen, som ikkje
fungerer som det bør. Uansett bør vi freiste å møte kvarandre med kjærleik,
tolmod, velvilje - og søken etter sanning. 

Ok Berre nokre tankar. 

- Eg vil ikkje gje inntrykket av at protestantisk kristendom er " all bad , "
det er det sjølvsagt ikkje! Protestantisk kristendom har blitt til enorm
velsigning for vestlege (og andre land), og har bore vidare trua til nye
generasjonar (meg inkludert). Også i dag er det mykje ortodoks og levande og
varm protestantisk kristendom! Så ein må ha det klart for seg, når eg skriv om
Brad Gregorys bok. Ting kan bli litt einsidige når eg tek fram perspektiv som er
litt nye for meg, og som eg ikkje har tenkt på før. 

Det er veldig mykje flott med protestantisk kristendom. Likevel er det korrekt å
seie at brotet på 1500-talet, i den kristne kyrkja, var tragisk og bittert og
fekk mange djupe og negative konsekvenser. Med det meiner eg ikkje å seie at
skulda berre låg på protestantisk side; det var åpenbart eit komplisert brot
utan åpenbare " good guys " og " bad guys " , for å seie det slik. Det er det
som gjer BG si bok så utfordrande også. Ein blir tvinga til å tenke gjennom kva
som eigentleg gjekk gale, og korleis det kunne gått annleis, og kva vi eventuelt
kan lære av dette for framtida, liksom. 

BG er heilt tydeleg på at den katolske middelalderkyrkja var full av ugudelege
menneske - inkludert i kyrkjehierarkiet. Trass alt var det ein drøss med
reformrørsler mellom 1100 og 1500. Han seier i epilogen til boka at den kristne
middelaldersivilisasjonen " failed " . Så vi kan ikkje seie heilt enkelt at den
katolske kyrkja har alle svara, er perfekt etc Så enkelt er det åpenbart ikkje.
Einkvar løysing for oss i dag, må heller vere ved å sjå framover, og ved å gjere
det saman, som kyrkje, i økumenisk samarbeid. 

(Og det er i så måte eg kan bli litt ... hm ... " disturbed " av mitt kjære NLM
sine skarpe avvisningar av katolsk kristendom. La gå at dei markerer usemje på
ein del viktige punkt. Men bør ikkje grunnhaldninga vere at vi strekker oss så
langt det er mogleg for å nå einskap? Er det ikkje det Jesus og Paulus heilt
eksplisitt påbyd kyrkjelyden? "Hald - framfor alt! - saman i kjærleik og einskap
og fred og same sinn og tanke ! " Difor er ikkje økumenikkens arbeidsmåte i
utgangspunktet gale, sjølv om ein ofte i praksis har teke for lett på lære og
sanning. Altså: Ein bør sjå kor langt ein kan strekke seg mot einskap, og kva
ein kan " tole " for einskapens skuld. 

Ta til dømes spørsmålet om helgenvenerasjon. Ein må gjerne kritisere dette, om
ein meiner det er gale. Men vil ein verkeleg meine at det er kyrkjesplittande å
opne opp for dette? At det er ein grunn for å avvise all kontakt med den
katolske kyrkja, liksom? I så fall kunne ein ikkje ha einskap med verken den
ortodokse kyrkja eller kyrkjefedrane. Det same gjeld veldig mykje av
Maria-venerasjonen, enn så " framand " dette er for oss protestantar. 

Det djupare poenget er imidlertid dette, som Daphne Hampson peikar på: For
luthersk kristendomsforståing er det noko fundamentalt problematisk i å leggje
vekt på helgenar i det heile, fordi det så raskt strir mot
rettferdiggjeringslæra. Ein er fullstendig frelst, tilgjeven, rettferdiggjort,
frikjent etc. ved trua, og kan ikkje bidra med noko sjølv til dette. Å setje
fram helgenar som førebilete kan raskt leie til gjerningstrelldom og tillit til
sine eigne gjerningar i staden for Kristus. Er dette så eit legitimt anliggande
frå luthersk side? Som Marge ville sagt: Hmmmmm. Her er det eitt og anna
lutheranarar i det minste bør nyansere. 

Men det er framfor alt kyrkjesynet ein må tenke gjennom for å kome til rette med
protestantisk-luthersk konflikt. Det er jamvel hovudkonklusjonen til
Noll/Nystrom i " Is the reformation over ? " 

Men ok, attende til boka. Eg meiner nok at BG har meir eller mindre sine
trajectories i behold, spes i og med at resonnementa er såpass well-researched.
Dei synest plausible for meg. Eg meiner han har rett i at mange av dei
utviklingane som blir så tydelege for oss i dag, når ting går så fort, og
sekulariseringa har nådd såpass langt, har viktige røter i reformasjonstidas
stridigheiter. Igjen: Eg meiner ikkje dermed at ein skal fordele skuld. Ein må
heller prøve å forstå kva brotet bestod i, kva som gjekk gale, kvifor det gjekk
gale etc Og dette er komplekst. 

Eg har i så måte altså skumma ein del i Daphne Hampsons bok om strukturar i
katolsk og luthersk kristendomsforståing i dag. Det er ei verkeleg god bok. Ho
har framleis ein ganske sarkastisk skrivestil. Men, ho har greie på desse tinga,
og har mange viktige perspektiv å kome med. Vel, dette er noko å diskutere. Eg
forstår godt at Luther reagerte på den måten han gjorde, mot
middelalderkristendomen, og spennet mellom denne og den kristendomen han fann i
NT. Det var åpenbart ting som ikkje hang saman - eller i det minste var veldig
uklart - i måten ein pdes. påberopte seg den historiske Bibelen som grunnlag for
kristendomen, og pdas. kva lære og praksis som hadde utvikla seg. Samstundes kan
det vere vanskeleg nok å byggje bru frå " lov/evangelium " -lesingane som
utvikla seg i luthersk kontekst, og over til ei historisk lesing av NT sjølv.
Men ok, skal ikkje gå i detalj på dette her no. 

- Over til noko anna: Eg las John Dupres artikkel " Miracle of monism " i dag.
Det var ein verkeleg augeopnande artikkel! Dupre har skrive mykje om
reduksjonisme og problemet med einskapen mellom vitskapane. Skal alle vitskapar
(og for øvrig alle fenomen) reduserast til " lågare " , og deretter til fysikk
og dens partiklar? Eller skal vi heller gå for ein pluralisme og openheit i
vitskapane, slik at det ikkje finst noko klart avgrensa innhald i " vitskap " ,
men berre fleire meir eller mindre laust samanknytte undersøkingsområde, med
sine ulike metodar? Dupre går klart for det siste, og gjev mange tungtvegande
argument for kvifor dette er den mest fornuftige posisjonen. Kva meir er, han
omtalar reduksjonisme-modellen som " magi " , som " mytologi " som "
supernaturalism " etc Kvifor? Vel - einkvar som vil meine at tankar, kjensler o.
l. anten ikkje eksisterer, eller at det er heilt identisk med nevron, seier
eigentleg noko ganske absurd, vil han meine. 

Denne diskusjonen er direkte relevant både for spørsmålet om kva som skal gjelde
som kunnskap, i det heile teke, og for kva status filosofi/teologi med sine
metafysiske refleksjonar, har. Diskusjonen er direkte relevant for Lars Gules
djupt problematiske refleksjonar om at oppfatningar som ikkje spring ut av " vår
beste kunnskap " må omtalast som " ekstreme . " Han held seg då med ein idé om "
unity of content " i vitskapane; men dette er ein illusjon, seier Dupré; ingen
kan klare å definere noko slikt tydeleg avgrensa innhald. Heller vil han tale om
at visse kunnskapsoppnåande aktivitetar målber visse " epistemological virtues "
, som å gje betre forståing, evne til å kontrollere naturen, evne til å
predikere hendingar etc Uansett ein veldig viktig og interessant artikkel.
Tematikken er også veldig relevant for spørsmålet om evolusjonspsykologiens evne
til å presentere forklaringar som skal vere tenlege innan human-vitskapane.
Dupre har også skrive nokre veldig interessante bøker som eg etter kvart må ta
ein nærare titt på: Human Nature and the Limits of Science. Og The disorder of
things. 

Og dette var faktisk veldig morosamt og bra laga! 

Meir katolsk samlivsetikk [Ok, her fylgjer meir frå min diskusjon. Lat meg seie
at dette er " på vegen " -refleksjonar. Les med eit kritisk blikk, og ta til deg
det som du tykkjer verkar rett. Kom gjerne med høflege og saklege innspel.] 

Det er sant at thomismen er komplisert. Men det er det meste i filosofien, når
ein verkeleg går inn i ting. Men eg trur det er mogleg å forklare thomistisk
seksualmoral på ein relativt enkel måte for ein konfirmant (som du nemner som
døme), om ein ville setje dette som mål. Det kan ein gjere ved å vise til kva
ein ting (substans) er, og kva tingens funksjon er, og kva det vil seie for
tingen å utfalde seg. Konfirmantar vil sikkert synast det er spennande og
meiningsfullt å snakke om seksualitet, kjærastforhold, kropp og kjønnsorgan. Dei
vil skjøne at forelsking, tiltrekning, kjensler, tryggleik, kropp, openheit,
sårbarheit, ærlegheit, seksualitet etc. heng saman, dersom ein legg dette fram
på ein fornuftig måte (på vår sumarleir med konfirmantar kjem kvart år Hans Inge
Fagervik og snakkar til konfirmantane om nettopp dette; Trekant-programmet,
porno, kjensler, respekt, sex-liv i ekteskapet etc Og konfirmantane tykkjer det
er heilt topp å endeleg oppleve nokon som snakkar ærleg med dei om dette på ein
slik måte). 

Men ja, meir konkret; spør ein konfirmant om kva som er funksjonen til
kjønnsorgan, seksualitet, sædcelle og eggcelle etc. - og ting er ganske opplagt,
vil eg tru (kunne vore eit interessant eksperiment i ein konfirmanttime).
Einkvar skjønar - anten ein argumenterer ut frå skapingsteologi eller evolusjon
eller (helst) båe delar - at hovudfunksjonen til kjønnsorgana - deira endemål,
og det resten av funksjonane ved dei peikar fram mot - er å skape born, vil eg
tru. Det vil faktisk bli meir opplagt jo meir i detalj ein går i desse tinga,
dvs. korleis organa er oppbygd, når ein er fruktbar, kva som kjennest "
pleasurable " , heile prosessen frå start til slutt etc 

Thomismen tek utgangspunkt dette meir eller mindre opplagte, og inkorporerer det
i den grunnleggjande tanken om at det gode for mennesket er at det utfaldar seg
i tråd med sin natur, eller sin " form . " Det dreier seg om å utfalde seg på
ein genuint menneskeleg måte, som ein aristoteliker vil meine at langt på veg
kan erkjennast som god og menneskeleg ved hjelp av fornufta. 

Difor kjem denne tenkinga forut for " the fact/value " -distinction eller
skjelninga mellom " er og bør . " Og eg vil klart meine at også NT plasserer seg
tydeleg på den før-moderne grensa her (i trass av at moderne konservativ
protestantisme gjerne heller appellerer til Bibelen enn til skapinga). Kva som
er godt, fylgjer av slik naturen faktisk er, og dei mål Gud har sett for denne
naturen i oppfylling og utfalding i tråd med fornyinga ved trua. Det vil sikkert
vere spenningar her, mellom gresk metafysikk og nytestamentleg tenking rundt
natur, nåde og nyskaping. Dette erkjente også kyrkjefedrane; detaljane må eg
arbeide mykje meir med. Det var eit generelt mål for dei at teologien ikkje
skulle tene filosofien, men derimot omvendt. 

- Kva med seksualitet utanom ekteskap? Ja, hm. Ingen sterke meiningar her, om
korleis dette opplevast for folk. Sjølv har eg aldri vore veldig intimt
involvert med det andre kjønn, så dette veit de andre meir om enn meg. Men ja,
mine illusjonar om at dei fleste kristne par klarte å " halde seg på matta " før
ekteskapet, brast etter kvart som eg vart eldre og lærte meir om, vel, korleis
ting heng saman. No er eg neimen ikkje sikker på om så mange klarer det. 

Men eg tenker vel at kyrkjelege samanhengar burde vere ein stad der det leggjast
til rette for sunne møte mellom menneske utan seksualisering av relasjonane,
liksom. Eg opplever at det er slik kristne ungdomsmiljø i sterk grad fungerer
(Misjonssalen, Storsalen). Og eg meiner sjølv at ein burde gjeve langt meir
praktisk rådgjeving om kva forholdsreglar ein bør ta for å få byggje sunne
parforhold utan å " rush things . " Men her er eg uansett ganske grøn (har lest
veldig mange bøker om det, men ;) Kan anbefale Walter Trobisch sin " I married
you . " ) 

Eg hugsar min gamle lærar Nordhaugs utsegn: "Når en ung mann går gjennom
storsalen på et kveldsmøte, er det som å dorge i en makrellstim." Seksualiteten
vil vere der. Som tidlegare nemnt; det einaste som har fungert for meg, for å
endre praksis, så å seie, er å sjå kor strengt dei gamle kyrkjesamfunna talar om
desse tinga. 

- Eg er elles samd i at seksualetikken også må ha forankring i Skrifta. Men
Skrifta sjølv forankrar seksualetikk både i bod, tekstar, føredøme etc. og
natur. Så i det minste må ein protestant gjere greie for kva type natur dette
skal sikte til, i urkyrkja, og korleis dette heng saman med ei filosofisk og
biologisk forståing av mennesket. Eg tykkjer for øvrig det du seier om
relasjonen mellom mystikk og naturleg ekstase/unnfanging gjev veldig god
meining, og er noko av det i kristendomen som gjev seksualiteten så stor
verdighet. Som Rob Bell understrekar - og dette, i det minste, med tydeleg
stønad frå ortodoks kristendom - er det rett å sjå sex som eit slags levande
bilete på sameininga mellom Gud og menneske i det komande riket. Usikker på kor
sterkt ein skal vektleggje dette, men. 

- Så til dette med " Chutzpah . " Eg er samd i at moderne tid har gjeve oss
velsigningar. Eg er også samd i at tradisjonen stadig må nytenkast og
approprierast for kvar generasjon, i ljos av dagens problemstillingar.
Spørsmålet om thomistisk metafysikk (eller noko i den gata) er den beste
rasjonelle løysinga for oss i dag, er veldig konsekvensrikt og viktig for meg.
Merk imidlertid at dersom ein avviser ei løysing i denne retninga, må ein som
kristen finne ei anna løysing som kan kome til rette med filosofiske
(metafysiske, medvitsfilosofiske, vitskapsfilosofiske, moralske, politiske etc.)
problemstillingar. Rådande ortodoksi - naturalisme/materialisme - underminerer
både thomisme og kristendom like eins. Eg er naturlegvis samd i at vi ikkje kan
akseptere alt Aquinas gjorde på 1200-talet. Men det finst gradar av thomistar i
dag, ut frå kor sterk grad dei tek vare på meir reindyrka thomististisk
metafysikk. Dette skriv Kerr om i " After Aquinas , " eller Feser om her: 

http://edwardfeser.blogspot.no/2009/10/thomistic-tradition-part-i.html 

http://edwardfeser.blogspot.no/2009/10/thomistic-tradition-part-ii.html 

Spørsmålet er om ein kan finne ei løysing som ikkje nødvendigvis vil vere
ustabil og på sikt underminere seg sjølv. Eit vesentleg prosjekt hjå Feser - og
her støttar han seg på mange akademiske tungvektarar - er at utviklinga av
moderne sekularisme på ein del vesentlege måtar kan tilskrivast indre spenningar
i teologien sjølv, i og med at ein har overteke premiss som ikkje er kompatible
med kristendomen på djupet. Dette er eit stort felt, men sjå Michael Buckleys "
At the origins of atheism " for den beste drøftinga av nettopp dette. Fesers
Last Superstition gjev naturlegvis Fesers eigne argument. 

Men ja. Eg er samd i at ein neppe kan bli " skråsikker " i desse tinga ved
naturleg fornuft åleine. Det er heller eit tilfelle av " tru som søkjer
forståing " , og då er " tru " forstått i meir katolsk retning, med ein meir
pluriform autoritet - kyrkje, Bibel, tradisjon etc Eg har sjølv mista trua på at
" skrifta åleine " kan fungere så godt som einsleg leiestjerne for teologi i vår
tid, men det er ein annan diskusjon vi har teke før, og eg respekterer andre
standpunkt. 

Kyllingwraps med coleslaw og avocado 

Innimellom grovbrødskivene må vi ha litt anna mat og. 

Veks forbi Danmark 

Noreg er på veg til å passere Danmark i folketal, for første gong i historia. 

Ved inngangen til 2011 hadde Danmark 5,56 millionar innbyggjarar, Noreg 4,92
millionar. Men folketalet i Noreg aukar no mykje raskare enn i Danmark. Held
utviklinga fram, kjem Noreg til å gå forbi Danmark i innbyggjartal i løpet av
2020-talet. - Det er i så fall unikt i historia, seier historikar Hans Jacob
Orning, førsteamanuensis ved Høgskulen i Volda og forfattar av første band av
Noregshistoria Norvegr. - Danmark har alltid hatt mykje høgare folketal enn
Noreg. Danmark hadde til dømes truleg omtrent dobbelt så stor befolkning som
Noreg i høgmellomalderen, seier Orning. Tala frå mellomalderen er naturleg nok
svært usikre. Men frå den tida det finst betre kjelder for, er tala tydelege.
Orning viser til Øystein Rians verk Danmark-Norges historie 1380-1814: I 1550
hadde Danmark kring 600.000 innbyggjarar, Noreg kring 200.000. I 1648 hadde
Danmark 825.000 innbyggjarar, Noreg 450.000. (Vi går ikkje inn på detaljane om
norske og danske tap av landområde gjennom historia her, det fører for langt.) -
Det er ressursane som gjer at Danmark gjennom heile historia har hatt langt
høgare folketal enn Noreg: Danmark har langt større og meir samla areal for
jordbruk. Trass i det mykje mindre totalarealet sitt har Danmark 40 prosent meir
dyrkbar jord enn Noreg, der berre kring to prosent av arealet kan dyrkast, seier
Orning. Og om vi går til notida: Dersom Noreg snart går forbi Danmark i
folketal, slik framskrivingane tilseier, kan også dette langt på veg forklarast
med naturressursar. Ser ein stort på det, fortel dette om at landbruksareal over
tid har blitt ein mindre viktig del av ressursgrunnlaget for eit land, medan den
særnorske økonomiske veksten dei siste åra mykje kan forklarast med tilgangen på
olje, gass og fisk. Tyrannmordet og retten til å gjera motstand 

Tyrannmordet vart den uverdige slutten for oberst Gaddafi. Retten til å yta
motstand mot urettkomne herskarar har avfødd ein rik tanketradisjon, som
Gaddafis lagnad aktualiserer. 

Sirte 20. oktober. Muammar Gaddafi vart dregen ut av eit sementrøyr. I live. Frå
Sirte kom uklåre bilete av ein levande, men sjokksliten Gaddafi som vart slept
til ambulansen. På vegen vart han skoten, anten av livvakta si eller i krysseld.
Mannen som omfamna Tony Blair og var tjommi med Nicolas Sarkozy, enda som ein
blodig haug omgjeven av ein rasande mobb. Seinare, i Misrata, legg opprørarane
det halvt avkledde liket i den lokale kjøtfrysen. Over helga paraderte alle
kring han. Det gjekk fire dagar før frysedørene vart stengde. Då måtte
tilskodarane ha på seg masker når dei skulle ta bilete av den falne tyrannen.
Med vørdnad? Internasjonalt går no debatten om Gaddafi verkeleg hadde fortent
denne slutten. Det fører opp den gamle teorien om tyrannmordet. Internasjonal
lov set ikkje forbod mot røff justis, men oppmodar alle om å handsama falne
fiendar med vyrdnad. Men dette omsynet har vorte uthòla etter at amerikanarane
synte bilete av sønene til Saddam for å prova at dei var døde. Nett denne
«normaliseringa» gjorde at mange vart overraska då Obama ikkje ville syna bileta
av den drepne bin Laden. I Libya i dag er det lett å finna folk som ikkje vil
høyra klager om at dei handsama Gaddafi med forakt og uturvande vald. Det er
tale om rettkomen hemn. Mot islamske reglar? I The London Review of Books 17.
november gjev Sadakat Kadri ei interessant drøfting av dette problemet. Verdt å
merkja seg er det at leiaren for overgangsrådet, Mustafa Abdul Jali, tre dagar
etter at Gaddafi vart myrda, gjorde det klårt at det nye styret ville gje
sharia-lovene status som den «ultimate kjelda til autoritet». Kadri argumenterer
for at sharialærde i meir enn tusen år har freista gje reglar for verdig
handsaming av døde fiendar. «Ingen muslimsk lærd verd namnet sitt ville gå inn
for at uvæpna fiendar skulle skytast ned eller verta sodomiserte, eller at
framsyning av liket kunne grunnast i heilag tradisjon», seier Kadri. Kadri er
ikkje naiv og seier at revolusjonar ikkje er teselskap. Spørsmålet han reiser,
er likevel heilt sentralt: Kva inneber det at sharia skal leggjast til grunn for
rettsstellet? Hovudpoenget hans er at islamsk rettstenkjing atter ein gong er
open for motseiingsfylte tolkingar. Måten Gaddafi døydde på, og reaksjonen frå
det nye styret, vil verta ein lakmus-test for kva for utgåve av sharia som skal
verta retningsgjevande. 20. juli-mennene I vår eiga tid vart teorien om
tyrannmordet særleg sett i fokus av 20. juli-mennene, dei som freista og kom ei
hårsbreidd frå å drepa Hitler i 1944. Dei vart alle sette under «tiltale» av
Roland Freisler i folkedomstolen i Berlin. Nazistane sette opp eit kamera bak
hakekrossen i rettssalen for å filma «forrædarane» og visa kor ynkelege dei var.
Belte og selar vart tekne frå dei. Dei skulle stå i vitneboksen, heisa opp
buksene og elles stå fram som slegne og tarvelege. Men der tok nazistane feil.
Diplomaten Solz zu Trott, feltmarskalk Witzleben og alle dei andre framstod med
byrgskap og verdigheit - filmen kunne ikkje brukast som propagandatriumf.
Witzleben sa til dømes til ein rasande Freisler: «No er det eg, men om nokre
månader er det du.» Det er særleg éi scene frå denne filmen som illustrerer vårt
poeng. Freisler hadde drege ein katolsk pater for retten. Dei katolske
offiserane hadde søkt han fordi dei måtte vita kva kyrkja lærde om å ta liv,
jamvel av tyrannar som Hitler. Kva skulle dei gjera? Pateren trudde lenge at han
vart kalla inn som vitne, men etter kvart ser han at òg han vil verta hengd. Å
sjå korleis han tek dette, er gjennomskakande. Vi veit i dag at tyrannmord-læra
var viktig også for den protestantiske presten Dietrich Bonhoeffer, som meinte
det ikkje var opp til menneska å avgjera. Til sist fall han ned på eit reint
utilitaristisk argument: Hitler hadde skapt så mykje liding at eitt menneskes
rett måtte vika for eit større gode: dei tusen på tusen som ville verta berga om
tyrannen vart drepen. Bonhoeffer vart myrda berre nokre dagar før freden kom.
Byrja med mistak Den ålmenne teorien om tyrannmord reiser dei mest sentrale
spørsmåla i all politisk teori: Kvifor lyda øvrigheita? Kva er politisk
autoritet? Når er sivil ulydnad rettkomen? Dette er dei klassiske problema i det
vi kallar motstandsretten. Jamvel Thomas Jefferson i sjølvstendeerklæringa frå
1776 argumenterte for retten til å øva motstand mot regjeringar som misbrukar
makta si. Ein som har skrive godt om dette, er den altfor tidleg avlidne Franz
Neumann (død i 1954, 54 år gamal). Han var opphavleg jurist, eksiltyskar,
sosialdemokrat og professor på Columbia og hadde bak seg storverket Behemoth.
The Structure and Practice of National Socialism (1942) då han skreiv essayet
«On the Limits of Justifiable Obedience» i 1952. Det kan kasta interessant ljos
over Gaddafis død. Neumann argumenterer for at det fyrste kjende tyrannmordet i
Vesten var eit mistak. I år 514 f.Kr. drap Harmodius og Aristogiton tyrannen
Hipparkhos i Athen. Men Neumann viser at Harmodios og Aristogeiton ikkje drap
Hipparkhos av fridomslengt, men av personleg agg. Det gjeld ikkje som
grunngjeving for klassiske tyrannmord. Slik sette eit mistak ein heil tradisjon
på kjøl! At samtidige atenarar meinte dei gjorde rett, syner det faktum at båe
to vart helsa med dei høgste dekorasjonar. Neumann dreg ei line fram til 20.
juli. Han slår fast som teikn på kor ålment godteken tyrannmordtradisjonen har
vore i moderne tid, at ingen hadde noko mot at det vart gjort ein freistnad på å
drepa Hitler. Neumann meiner elles at det fyrste tyrannmordet i Vesten som kan
kallast eit rettkome despotdrap, det er eit drap grunna i fridomslengt, skjedde
i år 353 f.Kr Då vart Klearkos, tyrann i byen Heraklea, myrda av Klion og
Leonidas - av patriotiske grunnar. Dei var elevar av Platon, som lærde at
tyrannar har forspela sitt eige liv og difor er fritt vilt. I Platons statslære
er kongedømet det øvste, tyranniet det lågaste av alle statsformer. Metodar -
ingen moral I renessansen galdt teorien om tyrannmord meir dei praktiske og
sosiologiske sidene ved maktutøvinga (jf. Machiavelli), det vil seia det gjekk
om metodar som kunne koma til bruk for mest mogeleg rasjonelt å nå eit mål.
Mellom desse metodane kan ein finna tyrannmord. Under reformasjonen tok både
Luther og Calvin avstand frå tyrannmord, Luther meir uvilkårleg enn Calvin.
Neumann er heile tida klår på at teorien om tyrannmord alltid tener
gruppeinteresser. Det finst ingen teori som seier kor grensene går mellom
statens krav på lydnad og samvitet til det einskilde mennesket som seier at no
er det nok. Kvar og ein må ta dette opp med seg sjølv. Og om det skulle finnast
reglar for når motstand mot staten er legitimt, meiner han at desse reglane
berre vil vera nokså tome og innhaldslause. Denne konflikten mellom samvit og
sosial orden kan ingen teori løysa. Eg undrast om ikkje det libyske
overgangsrådet kunne hatt nytte av å lesa Neumanns kloke historiske analysar
omkring dette livsviktige problemet. No som dei skal finna ut kva som hende med
Muammar Gaddafi, despoten over alle despotar i nyare tid. Uansett vil dei fleste
i dag ta klårt avstand frå måten han kom til endes på. Den var uverdig og ein
dårleg start for eit demokratisk Libya. Bernt Hagtvet er professor i
statsvitskap ved Universitetet i Oslo og fast skribent for Dag og Tid. 

Borderland 

Reservatet til tohono-folket i Arizona er fullt av mørke løyndomar. Mange hundre
agentar frå Border Patrol jaktar døgnet rundt på coyotar og kyllingar. 

Kjeglene frå frontlysa skjer gjennom den store ørkenen. Det er langt mellom
bilane på Arizona Federal Route 15 så seint på kvelden. Ingen likar å vere
åleine her ute etter mørkret bryt fram. Skikkelege folk held seg heime. Men
ørkenen vaknar til liv om natta, når det blendande kvite lyset løyser sitt
brutale grep over landet. Nattdyra blir aktive, saman med Border Patrol,
narkosmuglarar - og dei som agentane frå Border Patrol kallar «wets» når dei
snakkar saman, men Unidentified Aliens (UDAs) i rapportane. Bilstereoen tek
berre inn éin radiokanal: «KOHN 91.9. The Voice of the Tohono O'odham Nation».
Dei spelar berre norteñomusikk frå den andre sida av grensa. Meksikansk song,
fele, gitar og trekkspel som fann vegen frå Aust-Europa til Nord-Mexico for
hundre år sidan. Det høyrest ut som den same lystige låten går i loop. Klokka er
over elleve, og eg har alt blitt stoppa to gonger tidlegare denne dagen. Når eg
ser dei raude baklysa frå bilen framfor meg, tenkjer eg at det er ein
kontrollpost bemanna av Border Patrol. Men plutseleg gassar bilen på og forsvinn
i stor fart langs ein sideveg. Noko ligg i vegbanen der framme, noko som kastar
skugge i lyset frå lyktene, noko som liknar på eit... Eg bremsar opp, skrur ned
polkamusikken og rullar sakte fram mot det eg skjønar er eit menneske. Ti meter
unna stansar eg opp. Midt i køyrebanen ligg det ei ung jente. Det første eg ser,
er at ho er utan skor, men at to skor ligg på vegen mange meter framfor henne.
Ho har tronge, mørke jeans, blå bluse og ramnsvart hår. I det kraftige lyset frå
frontlyktene er andletet heilt kvitt. Det ser nesten ut som ho søv. Nei, for
rundt hovudet har det danna seg ein perfekt forma glorie av blod. Bakhovudet
hennar ser ut til å vere knust mot asfalten. Eller er det ein iscenesetjing for
å få meg til å stoppe, altså eit bakhaldsangrep? Silhuettane av kaktusane i
natta liknar på menneske, det ser ut som om bilen er omringa av folk. Eg dreg i
handbrekket, opnar døra, går ut og set meg på kne framfor jenta. Ho pustar. Eg
tek handa hennar. Ho er heilt slapp, men varm. Ho klynkar. Blod frå munnen renn
ned langs kinnet. Eg freistar å snakke til henne, men ho mumlar noko
uforståeleg. Ho luktar alkohol. Plutseleg seier ho klårt og tydeleg: «My name is
Trish Williams and I want to go home.» Eg ber henne liggje heilt stille, tek
fram mobilen og ringjer 911. Det gjer ein på film. Til min overrasking ringjer
det faktisk i andre enden. Ei kvinnestemme seier: «Nine one one. What is your
emergency?» TEQUILA-DAGBØKENE: Morten A. Strøksnes har reist frå USA gjennom dei
lovlause Sierra Madre-fjella, til Mexico by. Med dei døde norske oppdagarane
Lumholtz og Ingstad som reisefølgje oppsøkjer han blant anna narkokrigens
slagmarker og isolerte indianarfolk. Les reportasjeserien i papiravisa. USAs
store mistak etter 11. september 

Amerikansk politikk etter 11. september er brulagd med feiltrinn. 

Det som burde ha vore ein krig mot terror og fanatiske islamistar, enda som to
mislukka krigar mot Afghanistan og Irak, med fangeovergrepa i Abu Ghraib og
Guantánamo som nullpunkta. Krigen mot Irak skulle aldri ha vore gjennomførd. Han
var basert på lygn frå Bush-administrasjonen. All ære til den dåverande norske
regjeringa som sa nei til deltaking. Men heller ikkje Afghanistan-krigen skulle
vore starta. Jo, det var rett og heilt naudsynt å øydeleggja Al-Qaida-basane i
Tora Bora og å forfylgja Al-Qaida-medlemene. Men bakkeinvasjonen av Afghanistan
og det tunge militære engasjementet for å slå ned Taliban var eit mistak. Her
greidde heller ikkje den norske regjeringa og Stortinget å seia nei til USA.
Overmotet og vikarierande argument som kvinnefrigjering og kampen mot burkaen
slo igjennom. Ein kan laga ei heil mappe med naive sitat frå norske politikarar
månadene etter at krigen starta om kva dei skulle oppnå. Det har vore ein dyr
lærdom. No er krigen i realiteten tapt. Likevel sender den norske regjeringa
norske ungdomar til livsfarlege oppdrag i Afghanistan i påvente av at
Obama-administrasjonen skal trekkja troppane ut. Minst 137.000 menneske er
drepne i Irak, Afghanistan og Pakistan i USAs kamp mot terror. Fleire millionar
har vorte flyktningar. 7500 allierte soldatar, av dei meir enn 6000 frå USA, er
drepne. Pakistan er destabilisert og USA påført ei endå meir vanvitig økonomisk
gjeld. Det er såleis den minste sak å kritisera USA for politikken etter 11.
september. Heldigvis er det likevel få som driv på som Johan Galtung. Denne veka
fekk han Erik Byes minnepris og takka med å samanlikna norske «snikskyttarar» i
Afghanistan som «med kaldt blod drep talibanarar», med massemordet på Utøya. Det
er ikkje til å tru. - Naivt eurosamarbeid 

- Vi kan prisa oss lukkelege for at vi ikkje har euro som valuta i Noreg. 

- Det går mange rykte om at det gjeldstyngde Hellas vil verta kasta ut av
euroen, og at det vil skje raskt. Kva trur du, professor i økonomi Steinar
Strøm? - Dei vert verande. Hellas går ikkje friviljug. Det vil skapa for mykje
kaos i Hellas og i andre EU-land. Landet vert heller ikkje kasta ut av EU.
Eurolanda har bunde seg fast til masta. Alternativa er verre enn at Hellas
framleis er med. - Kva gjer så Hellas? - Hellas må få restrukturert gjelda der
långjevarane må ta delar av tapa. Så må den europeiske sentralbanken kjøpa gresk
statsgjeld til minst halv pris slik at restane av gjelda vert mogelege å
handtera for grekarane. Deretter må det offentlege forbruket ned, lønene må
kuttast og skattane aukast - særleg eigedomsskatten. Og ikkje minst: Grekarane
må verta meir effektive og slutta å snyta skatt. - Trur du Hellas vil greia
dette? - Ja, om dei får redusert gjelda nok. Men for å hindra nye
budsjettunderskot må grekarane straffast så hardt at dei lærer for framtida. -
Kva med å setja landet under administrasjon som vi gjer med norske kommunar som
ikkje held orden på økonomien? - Det hadde kanskje vore det beste, for
politikarane har synt seg udugelege i årevis. Men ei slik ordning er korkje
ynskjeleg eller politisk mogeleg. Hellas kan ikkje styrast frå Brussel. - Vert
den jamne grekaren fattig? - Det er ikkje til å unngå. Vi kjem til å sjå ei stor
arbeidsutvandring. Og det er dei flinkaste som dreg. Så Hellas er i ei alvorleg
krise som ballar på seg dag for dag. Det er nok den største økonomiske krisa eit
europeisk land har vore i sidan krigen. - Og det nyttar ikkje å reisa til Italia
for å få jobb. Dei slit òg med låg effektivitet, arbeidsløyse og høg gjeld. For
meg verkar eurosamarbeidet naivt? - I etterpåklokskapens klare ljos er det det.
Ein felles valuta ville vore greitt om alle landa hadde hatt ein sams
næringsstruktur. Det har dei ikkje. Og ein felles valuta og sentralbank krev ein
streng budsjettdisiplin og at alle tek eigenansvar for å unngå store underskot.
- Når ein har ein felles bank, er det tydelegvis freistande å tru at nokon
dekkjer underskota om det går gale. Det har vi no sett eit altfor godt døme på.
Eg trur ikkje vi ville hatt denne krisa om Hellas og Italia hadde hatt ein eigen
nasjonalbank. Då ville dei vore langt meir displinerte. - Du arbeider sjølv i
Torino. Vi har jo visst lenge at den politiske kulturen i Italia har vore usunn
- for å seia det mildt. - Ja. Låg tillit til styresmaktene har gjort at få trur
at skattepengane kjem nokon til gode. Skattemoralen er svært låg. Når ein så i
tillegg har store ambisjonar om kva det offentlege skal kunna utføra, må det gå
gale. - Italia er mellom verdas ti største økonomiar. Ryk Italia frå
eurosamarbeidet, ryk euroen. - Italia ryk ikkje. Situasjonen i Italia har pågått
lenge og er regionalt fordelt. Det går rimeleg bra i nord, og mykje av gjelda
sit dei italienske bankane med sjølve, slik at mykje av problema kan ordnast
innomhus. Italia har alltid greidd seg. Men dei må òg gjennom ein hestekur med
meir skatt og ein mykje mindre offentleg sektor. Eg las i ei avis nyleg at ein
liten landsby på Sicilia med 900 innbyggjarar hadde ni trafikkpoliti. Alle dei
andre politifolka kom i tillegg. Her i Torino sat eg og åt lunsj på ein
gatekafé. Frå ein trikk spratt det opp ein stein og lagde ein bulk i bilen.
Etter kort tid kom det ni politifolk - fire frå det landsomfattande carabinieri
med pistolar i beltet - og fem frå det lokale bypolitiet. Alle tok notat og
lytta til ein sint bilist, som i tillegg hadde feilparkert. Det heile varde i
minst 45 minutt. Slik kan ein ikkje styra eit land. - Er euroen EUs største
tabbe? - Politisk sett har det kanskje ikkje vore så dumt. Økonomisk har det
vore uklokt. Vi kan prisa oss lukkelege for at vi ikkje har euro som valuta i
Noreg. - Må EU verta meir proteksjonistisk? - Nei, det vil gjera alt mykje
verre. Dei landa som slit, må omstilla seg. Ein kan ikkje vanstyra økonomien i
eige land i for lang tid, det er farleg. 

Politiet må arbeida lenger 

Riksevisjonen har kritisert politiet for dårleg effektivitet og for at for få
politi er ute i gatene. Det aktualiserer på nytt spørsmålet om nye store
omorganiseringar av politiet. Vi vil åtvara mot det. 

I dei fleste tilfelle fører slike prosessar berre til tap av tid og pengar.
Politiet skal sjølvsagt streva etter å vera effektive, men vi må òg ta inn over
oss at politiarbeid er svært tids- og konstnadskrevjande. Difor må òg
overføringane vera store. Politiet i dei store byane må likevel kunna læra av
lensmannsetaten. På lensmansskontora tek alle politifolka vakter og deltek i
operative utetenester. Men i Bergen deltek under ein tredjedel av politifolka
med det same. I Oslo er talet endå mindre. Det verkar lite fornuftig. Skal ein
få meir synleg politi, må langt fleire på eit politikontor, òg dei som driv med
etterforskingsarbeid, kunna ta vakter ute ein dag i veka fram til dei er femti
år. Innvendinga er at det vil gje mindre ressursar til etterforsking. Ja, men
resultatet er kanskje at det vert færre saker å etterforska. Di fleire politi i
gatene, di mindre kriminalitet. Og kvifor skal politifolk i byane kunna
pensjonera seg når dei er 57 - og på bygda når dei er 60? (Den merkelege
skilnaden lèt vi liggja her.) Den låge pensjonsalderen er vanskeleg å skjøna når
oversikter syner at politifolk er mellom dei som har best helse og høgast
forventa levealder. Arne Johannessen, leiar av Politiets Fellesforbund, seier i
eit intervju til NRK for ei tid sidan at han skjønar at «ordninga kan virke
merkelig», men at det er eit grunnleggjande prinsipp «for oss at politifolk som
er slitne etter en lang karriere med håndtering av samfunnets skyggesider, kan
velge å gå av». Han vil gjerne at politifolk skal få lov til å arbeida meir, men
berre om dei vil. Slik talar ein som har drive lenge med fagforeiningsarbeid.
Ordninga er urimeleg og bør avviklast. Politifolk må stå mykje lenger i arbeid.
Det er nok av politiarbeid som ikkje er fysisk og som ein ikkje treng å vera ung
for å utføra. Og vi treng kunnskapen dei eldre har. Ein ideologisk psykose? 

Det kan vere verd å innhente fleire faglege synspunkt på psyken til Anders
Behring Breivik, meiner psykiater Arne Thorvik. 

- Du er psykiater og har 20 års erfaring som rettspsykiatrisk sakkunnig. Er du
overraska over at Anders Behring Breivik vart vurdert som ikkje strafferettsleg
tilrekneleg? - Ein skal ha respekt for andres faglege vurderingar, og eg har
sjølv ikkje møtt Breivik. Mykje av vurderinga til dei sakkunnige byggjer på
inntrykket dei har fått gjennom å observere han. Men eg var overraska, og eg
forstår ein del av motforestillingane, seier Thorvik. - Om vi snakkar om
ideologiske handlingar, er det få som ser på Hitler eller Stalin som paranoid
schizofrene. Vidkun Quisling vart vurdert som tilrekneleg, men forsvarsadvokaten
hans slo fast at han såg seg sjølv som profet og etterfølgjaren til Heilag Olav.
Quisling hadde ein ideologi, men òg ei sterkt avvikande røyndomsoppfatning.
Nazistane som planla gasskammera, vart vurderte som tilreknelege etter krigen.
Men dei trudde på at jødane var i ferd med å ta over verda, og situasjonen
gjorde det naudsynt å handle. - Kva er dei faglege utfordringane i
rettspsykiatriske vurderingar? - Eit kjernespørsmål er om ein person var i stand
til å handle etisk eller ikkje. Var vedkomande i stand til å ha eit
metaperspektiv og sjå alternative handlemåtar? Kant meinte at har ein
moralinstans som fortel oss kva som er rett og gale. Så finst det psykiske
lidingar som kan angripe den moralinstansen. - Det er eit stort element av
skjønn her. Kor sikker kan ein sakkunnig vere? - Nokre gonger er konklusjonen
ganske openberr, andre gonger er det meir eit skjønnsspørsmål. Det er ikkje
harde vitskaplege kriterium for vurderinga. I den angloamerikanske tradisjonen
er det strengare krav om samanheng mellom lidinga og gjerninga for å kjenne
nokon utilrekneleg. Noreg er eitt av få land som nyttar eit reint medisinsk
perspektiv. - Kva tyder det at den psykotiske ikkje er rettsleg ansvarleg? Blir
han da eit slags naturfenomen? - Handlinga blir på eit vis vurdert til å vere
gjort under ei form for tvang. I Storbritannia snakkar ein om ein «uimotståeleg
impuls». Det inneber ei manglande evne til å innta eit metaperspektiv. - Mange
undrar seg over at ein psykotisk person skal vere i stand til å planleggje noko
systematisk over så lang tid som Breivik gjorde. - Det er atypisk, men det kan
skje. Men det er påfallande at Breivik i manifestet synte at han veldig
realistisk føresåg reaksjonane på handlingane hans, også at han kom til å bli
kalla sinnssjuk. Psykotiske personar har sjeldan slik evne til å reflektere
realistisk over reaksjonane på det dei gjer. - Brevik visste korleis han skulle
agere for å unngå å vekkje mistanke. Han forstod slik sett kva det inneber å
vere normal? - Det er rett. Han var klar over at han måtte planleggje dette i
djupaste løyndom. - Den utilreknelege er ute av stand til å gjere ei overordna
etisk vurdering. Men kva når eit individ har sin eigen, bisarre etikk som
legitimerer grufulle gjerningar? - Da blir igjen spørsmålet om han var i stand
til å sjå alternativ. Kom han fram til kva han skulle gjere gjennom tenkjeevna
si, eller var det tankar som han ikkje kunne kontrollere? Igjen: Dei som planla
gasskammera, trudde at dei sjølve gjorde det rette ut frå situasjonen. - Breivik
frykta sjølv motforestillingar, og prøvde å redusere sin eigen empati med
steroid. Han ville overstyre normale, menneskelege kjensler. - Ja, det er òg
atypisk for ein psykotisk person. Men dette er som sagt vanskeleg å vurdere frå
utsida. - Riddarfantasiane og stormannsgalskapen var Breivik åleine om. Men
verdsbiletet og det politiske synet hans er delt av mange. Blir Breivik ein
apolitisk figur fordi han no er erklært psykotisk? - Det blir ei psykiatrisering
av han som person. Men ein psykose oppstår ikkje av ingenting. På 1930-talet var
det vanleg å ha vrangforestillingar om at frimurarane var i ferd med å ta over
verda, under den kalde krigen var vrangforestillingar om å bli avlytta av KGB
ikkje uvanlege. Også psykosar har ein grobotn i forestillingar i samtida. -
Dette handlar ikkje berre om straff. Diagnosen av Breivik er viktig for korleis
gjerningane hans blir tolka av ettertida. - Ja, den psykiatriske vurderinga har
mange konsekvensar. Personleg synest eg at denne saka er så spesiell at det kan
vere verd å innhente fleire faglege synspunkt enn dei vi har fått. Del 1: Den
germanske maskina 

BERLIN: Medan den tyske arbeidaren produserer stadig meir, vert den tyske staten
stadig meir forgjelda. 

Berlin ... det er noko med namnet som vekkjer både avsky og ovundring. Likevel:
Å laga reportasjar frå Berlin og Tyskland er i grunnen nokså keisamt, for
berlinarane og tyskarane er ikkje som grekarar. Dei finn ikkje lenger på noko
særleg ugagn. Dei liknar oss nordmenn. Men på vegen opp mot Riksdagen finn eg
noko uventa og artig. Eg køyrer på ei brei gate som heiter Yitzhak Rabin
Strasse. Noko slikt har vi ikkje i Oslo. Like bortanfor Riksdagen finn eg noko
anna som forundrar meg: eit museum over ein amerikansk president. Ja, ikkje
berre ein president, men eit museum over heile Kennedy-slekta. Israelarane og
amerikanarane skal tydelegvis sleppa å tvila på kvar den tyske lojaliteten ligg.
- Har du sett dei nye karta for den framtidige energimarknaden i Europa, spør
ein ung politisk rådgjevar for Fridemokratane (FDP). - Noreg har ei viktig rolle
å spela, svarar han sjølv. Eg er i Tyskland for å tala med tyskarar om økonomi
og eurokrisa, men tyskarar er ikkje økonomar. Dei er ingeniørar. Stort sett alle
politikarar og politiske rådgjevarar eg møter, vil fyrst og fremst tala om Noreg
som Europas framtidige batteri for fornyeleg energi. Det er ikkje måte på kva
planar som er åt å verta laga om overføring av solenergi frå sør til norske
vassmagasin i nord. Frå Festung Norwegen til Batteri Norwegen, altså. Men det
temaet får liggja ved dette høvet. Alt er på stell For meg er det eitt ord som
oppsummerer Tyskland: «stell», alt er så på stell, alt er så presist. Tyskland
er ikkje ein nasjon, Tyskland er eit urverk. Onsdagskvelden sit eg i
statsoperaen i Berlin. Eg ser Tryllefløyta. Ensemblet er ujamt. Berre Papageno,
som vert spela av den einaste stjerna ved operaen, Roman Trekel, er verkeleg
god. Det er ikkje uventa, statsoperaen er liten, og konkurransen mellom dei
tyske byane om dei store stjernene er hard. Heller ikkje i Tyskland er
talentbassenget utømeleg. Likevel er framsyninga imponerande. Alle, frå lydmann
til operasjef må ha teke arbeidet sitt djupt alvorleg. Som organisme er
statsoperaen perfekt. Koreografien er sjølvsagt feilfri; til og med dei store
fabeldyra som løyner fleire personar kvar, held rytmen og stoggar og startar
nett der dei skal stogga og starta. Men mest imponerande er ingeniørkunsten,
scene etter scene, dekorasjon etter dekorasjon, byta skjer i ein rykande fart,
og ingenting går gale. I Tyskland lagar dei opera som dei lagar bilar, med
funksjonalitet, presisjon og slitekraft. For når ein fyrst har fått melding om å
gjera noko, gjer ein det - kollektivt. I Tyskland er det lett å vera sjef. Men
eg tek visst feil når eg seier at tyskarane er som vi nordmenn. - Det er ei
mistyding at tyskarar er skandinavar, seier Peter Wivel, mangeårig sjefredaktør
for dei danske avisene Information, Berlingske Tidene og Weekendavisen. No er
66-åringen Tyskland- og Europa-korrespondent i Politiken. Wivel har skrive ei
rad bøker om Tyskland og har butt mange år i Berlin. - Vi skandinavar er mykje
meir liberalistiske, individualistiske og antiautoritære. I Tyskland handlar det
om truverde og haldning. Vert kanslaren og regjeringa sedde på som truverdige og
har den rette haldninga, kan den politiske leiinga gjera mest som ho vil. Vi såg
det i debatten om utplassering av atomrakettar, vi såg det under utbyggjinga av
atomkraft, vi har sett det under tilskipinga av euroen og under arbeidet med
ulike EU-traktatar. Millionar har vore i gatene og protestert. Men i dei viktige
spørsmåla gjer leiarane det dei meiner er best for Tyskland og for Europa. Og
folket godtek det. Tyskland er fyrst og fremst eit organisk land. Så lenge den
jamne tyskaren har det økonomisk trygt og folk opplever sosial likskap, gjer dei
det dei vert bedne om. Ikkje lenger anarkistisk Wivel bur i Prenzlauer Berg som
låg i Aust-Berlin. Eg var der to gonger i byrjinga av 1990-åra. Staden var
anarkistisk, ei salig blanding av russiske spesialsoldatar, cubanske lausfuglar
og nyss tilkomne volgatyskarar. I dag har borgarskapet og studentar med rike
foreldre teke over. Bustadprisane stig med 20 prosent i året, og staden har
vorte domestisert. Kennedy tok feil, tenkjer eg medan eg et ein salat på ein
liten kafé med glassveranda: Vi er ikkje berlinarar. Vi er Frogner-folk. Når
Tryllefløyta er over, får Papageno mest applaus, så kjem ypparstepresten, som òg
er ei etablert stjerne. Alle andre får akkurat like mykje applaus. Men mest
applaus får sjølvsagt ensemblet når dei kjem fram på scena samstundes. - Ja,
tyskarar er svært opptekne av konsensus, samarbeid og fellesskap, seier den
leiande økonomijournalisten i Der Spiegel, Michael Sauga, som mellom anna har
skrive ei bok om korleis dei tyske mellomlaga arbeider. - Tyskarar tek ikkje for
mykje risiko, korkje på vegner av seg sjølve eller kollektivet dei er del av. -
Fyrst og fremst er de vel konservative? Heime nyttar eg ikkje kontantar. Her
derimot går det knapt an å nytta bankkort. - Men det handlar om kreditt.
Tyskarar er svært varsame med kreditt. Det er noko som angelsaksarar held på
med. Å nytta kredittkort er å skapa skuld. Difor vil dei ikkje nytta det. Berre
sjå på kor gale det gjekk i England og i USA, er tanken her. Tyskarar vil betala
med kontantar som dei har spart seg til. Dei vil ikkje missa kontrollen, difor
vil dei sjå pengane reint fysisk. I Tyskland er ekte økonomi industriprodukt og
konkret og god service som ein ser. Finansnæringa her er som du veit, mykje
mindre enn ho var i USA og i Storbritannia. Men det var altså Tyskland og
euroen. Eg skriv to reportasjar, ein som meir omhandlar Tyskland isolert og
bakgrunnen for den noverande eurokrisa, og så ein om kva Tyskland kan gjera for
euroen. Men det kjem sjølvsagt til å vera overlappingar. Fattig stat Kan den
tyske staten berga euroen åleine? Både det lange og det korte svaret ser ut til
å vera nei. Resten av Europa har mistydt eit eller anna. Den tyske staten er i
dårlegare økonomisk forfatning enn det gjennomsnittsstaten i EU er. Tyskland har
ein folkesetnad som vert stadig eldre, og stadig meir må betalast ut i pensjon.
Fødselsratane har bite seg fast på under 1,5 per kvinne. Det er altså ikkje
staten som er rik, det er tyskarane som er rike, som stort sett alle andre
germanarar. Spania, til dømes, har langt mindre statsskuld enn Tyskland. Og i
2012 skal regjeringa i Berlin låna endå meir enn dei låner i år. «Det tyske
gjeldsnivået er urovekkjande», seier statsministeren i Luxembourg, Jean-Claud
Juncker, som styrer eit land som berre har 20 prosents statsskuld. Eller som den
finanspolitiske talsperson for Dei Grøne i Bundestag, Lisa Paus, seier det med
ein gong eg møter henne: - Vi likar å tru at vi er herskarane over universet,
kongen i eurosona, det økonomiske lokomotivet som alle skal læra av, men
sanninga er at vi ikkje oppfyller krava i stabilitetspakta som vi sjølve laga
(under 60 prosent statsskuld av BNP og underskot på mindre enn 3 prosent).
Skulda er på 83 prosent, og vi har stadig vekk minst -3 prosent i underskot.
Retorikken samsvarar ikkje med røyndomen. - Kvifor er det slik? - Både folk
flest og politikarar likar å fortelja enkle soger. Livet vert lett då. Dessutan
har stort sett alle politiske parti vore med på å skapa denne situasjonen. Men
på toppen kjem sameininga mellom aust og vest - som er det store tabuet i tysk
politikk. Alle veit at ho kosta svært mykje pengar, og det er store grupper der
ute som er frustrerte over kostnadene. Inst inne veit vi tyskarar at vi
finansierte det heile gjennom låneopptaka og gjennom auka trygdeavgifter. Men
tala vert ikkje lagde ope fram, og det er eit demokratisk problem. Det var dei
som i si tid åtvara mot kostnadene, men dei tapte politisk. Tyske politikarar
lærde ei lekse då, her er det berre å halda munn. Dessutan er det ingen som
ynskjer å stempla austtyskarane. - Men du talar då om kostnadene? - Vel,
kostnadene vart haldne løynde for veljarane, difor har det vore eit ope sår.
Skal vi få såret til å gro, må vi tala om det. Dessutan kan vi vona at eit ærleg
ordskifte kan gje tyskarar eit meir realistisk syn på stoda i den tyske
økonomien, seier Paus. Rike germanarar Likevel, og trass i den skrantande
offentlege tyske økonomien: Om vi ser på den økonomiske balansen i heile
euroområdet for 2011, er han slett ikkje verst. Ja, dei samla underskota på
statsbudsjetta er på 4 prosent av det samla bruttonasjonalproduktet, men det
altså er berre 1 prosent under kravet i EUs såkalla stabilitetspakt. Utan krisa
hadde truleg euroområdet under eitt hatt overskot på statsbudsjettet. Om vi ser
på den samla valuta- og handelsbalansen, er han endå mykje betre og ligg an til
å verta på -0,6 prosent; innbyggjarane i euroområdet brukar berre litt meir enn
dei produserer og sparer kvart år. Eit land som USA, derimot, har eit underskot
på statsbudsjettet på 9 prosent og eit underskot på valutabalansen på 3,2
prosent. Hadde USA hatt dei same makrotala som eurosamarbeidet, hadde ingen tala
om den dårlege amerikanske økonomien. Med andre ord: På mange måtar vert det
feil å seia at eurosamarbeidet er inne i ei realøkonomisk krise. Årsaka til
krisa ligg ein annan stad. Som Victor Norman seier. «Det er sjølve euroen som er
krisa. » Eller som den tyske økonomen, Wilhelm Hankel, som vert intervjua i
neste nummer, formulerer stoda: - Euroen er éin skreddarsydd dress som er laga
for sytten personar av ulik storleik. Problemet er i grunnen nokså enkelt:
Latinarane maktar ikkje å konkurrera mot teutonarane, som Churchill kunne ha
sagt det. Euroen er det germanske språkområdet mot resten. I 2011 kjem tyskarane
til å ha eit overskot på valutabalansen på 5 prosent av BNP, austerrikarane på
side har eit overskot på 2,9 prosent og Nederland 7,3 prosent. Om vi lyfter
blikket og ser på resten av det germanske området, har Danmark eit overskot på
5,4 prosent, Sverige på 6,4 prosent og oljerike Noregs overskot er på heile 12,9
prosent. Tek vi med eit anna delvis germansk område, Sveits, så ligg der
overskotet på 12,2 prosent. Det germanske området av Europa ligg altså langt
føre Kina som har eit overskot på 3,5 prosent. Konklusjonen er eintydig: Verdas
fremste spare- og produksjonsområde er Germania. Korleis ligg dei sørlege landa
i EU an? Spania har ein valutabalanse på -3,8 prosent, Frankrike på -2,5, Italia
ligg på -3,7 og Hellas på -9,7. Vi talar altså om djupe kulturelle skilnader
mellom det germanske språkområdet og resten av Europa. Før euroen vart desse
store ubalansane ordna ved at søreuropearane stadig vekk devaluerte sin eigen
valuta og at særleg tyskarane skreiv opp sin eigen. Det går ikkje lenger.
Eurosamarbeidet har no to alternativ: Anten må kvar germanar i nord overføra ein
stor del av inntekta si til latinarane i sør, eller så må latinarane byrja å
produsera svært mange fleire varer og tenester og det fort. Eit tredje
alternativ er at Sør-Europa slår seg sjølv konkurs. - Vi har prioritert feil Så
kvar var det at det skar seg? - Vi tyskarar har prioritert feil i lang tid no,
seier Lisa Paus. - Vi har prioritert eksportsektoren og halde løningane nede i
servicesektoren, som har altfor låge løner. Helse, butikk, utdaning, omsorg, i
alle desse sektorane er lønene i Tyskland langt lægre enn i nabolanda. Den
sektoren som er lønsleiande, er eksport- og industrisektoren, som har vore
lønsleiande i heile etterkrigstida. Fagforeiningane der har synt liten eller
ingen solidaritet med andre sektorar. På byrjinga av 2000-talet kalla
internasjonal finanspresse oss den sjuke mannen i Europa. Det stemplet ville vi
ikkje ha. Svaret vart å gjera vilkåra for dei som er nedst, dårlegare, medan dei
som arbeider i eksportsektoren og gjekk inn i reformperioden med høge løningar,
fekk halda lønene sine oppe. Skilnadene i lønsnivå har vore aukande i snart
femten år, seier Lisa Paus, som går ved at partiet hennar ber sin del av
ansvaret for utviklinga. Dei Grøne sat nemleg i regjering med Sosialdemokratane,
SPD, og Gerhard Schröder, som samstundes som han liberaliserte arbeidsmarknaden,
var den som i 2003 - 2004 under overskrifta «Agenda 2010» kutta kraftig i
overføringane til trygda, offentleg tilsette og arbeidslause. «Agenda 2010» er
elles eit god døme på det Wivel kallar den tyske aksepten for autoritært styre.
Ei rekkje demonstrasjonar vart halde, éin i Stuttgart i 2004 samla over 500.000.
Men sidan den tyske grunnlova legg ned forbod mot politiske streikar, vart det
inga arbeidsnedleggjing, og til slutt var det berre to kommunistar av 603
medlemer i Bundestag som konsekvent røysta mot «Agenda 2010». - I Tyskland har
vi eit uttrykk som seier at berre sosialdemokratar kan reformera økonomien.
Schröder visste at dette er rett, men i prosessen sprengde han sitt eige parti,
seier Michael Sauga. For i 2005 vedgjekk Schröder at «Agenda 2010» var mot
folkeviljen og skreiv ut nyval. SPD fekk 21 prosent, det verste resultatet i
etterkrigstida. Men det er samstundes liten tvil om at reformene har gjort store
ting for tysk konkurransekraft og i tillegg reduserte arbeidsløysa frå 10
prosent i 2005 til 6,9 i dag, som er det lægste sidan den tyske sameininga. -
Ja, for tysk konkurransekraft har reformene vore vellukka, seier Sauga, men
peikar samstundes på at endringa byrja før «Agenda 2010» var vedteke. Kva
skjedde? Dei fyrste som fekk svi, og det før euroen vart innførd, var offentleg
tilsette. Mellom 1993 og 2000 vart det ikkje tilsett nye folk, og løningane som
del av BNP gjekk ned med 1 prosent. Privat sektor fylgde raskt på. Kvar eining
produsert fekk reduserte kostnader på 3,4 prosent mellom 1995 til 2000. Mellom
1997 og 2007 bruka Tyskland om lag 20 prosent meir per innbyggjar i offentlege
kostnader samla sett. I eurosona var det same talet 40 prosent, og i Hellas 140
prosent. Kvar offentleg tilsett i Hellas fekk ein lønsauke på 112 prosent i same
periode, gjennomsnittstalet i eurosona var 38, i Tyskland stod løningane for
offentleg tilsette nær stille. Samla sett gjekk den tyske produktiviteten opp
med 13 prosent mellom 2000 og 2009 medan gjennomsnittsløningane berre gjekk opp
med 11 prosent. I Hellas gjekk gjennomsnittslønene opp med over 80 prosent. Kva
var så konsekvensen av at tyskarane vart meir og meir produktive utan å taka ut
særleg meir løn? At tyskarar akkumulerte kapital som måtte investerast eller
beint ut sagt etast opp. Pengane vart enkelt og greitt sende til Sør-Europa der
dei skapte enorme inflasjonseffektar. Når ein samanliknar prisutvikling av tyske
varer med dei søreuropeiske, vert biletet nokså klårt: Mellom 1995 og 2008 gjekk
prisane på varer produserte i Hellas opp med 67 prosent, i Spania var det same
talet 56 prosent, i Portugal 47 prosent og i Italia 41 prosent. I Tyskland gjekk
prisane opp med 9 prosent. Konklusjonen gjev seg kanskje sjølv: Euroen var og er
ein feilkonstruksjon. Ein lærar frå aust Reinar Deutschmann er lærar og voks opp
i DDR. Han sit i Bundestag for FDP der han er kulturpolitisk talsmann. (Det
heiter ikkje Riksdagen lenger, men for å gjera det heile ekstra forvirrande held
Bundestag til i bygningen som framleis vert kalla Riksdagen. ) FDP kallar seg
sjølv eit «nyliberalt» parti. Det er det partiet i Tyskland som sterkast har
markert seg mot å hjelpa dei søreuropeiske landa gjennom overføringar, og det
samstundes som partiet sit i regjering. Men samstundes er FDP herja av store
interne konfliktar. Ein fraksjon, den Deutschmann er med i, står bak Angela
Merkels politikk, ein annan, under leiing av opprøraren Frank Schäffler, seier
nei til alle typar hjelp og seier at Tyskland skal overlata til marknaden å
ordna opp. Før førre riksval lova FDP store skattelettar til tyskarane og fekk
sitt beste resultat nokon gong med 14,6 prosent. No er dei Tysklands minst
populære riksparti og ligg på 2 - 3 prosent på meiningsmålingane, langt unna
sperregrensa på 5 prosent, noko som er paradoksalt sidan FDPs beinharde motstand
mot hjelpepakkar til sør har stor stønad i det tyske folket. Wivel meiner han
har forklåringa. Atter handlar det om truverde. - FDP er for tida eit
idiotparti. Tyskarane kan gjerne seia at dei er samde i det FDP hevdar, men dei
ser samstundes at partiet er heilt utan truverde. Dei lovar skattelette i ei tid
då staten treng kvar ein euro for å demma opp for krisa, og dei har ikkje vore i
stand til å levera på noko som helst etter at dei kom i posisjon. Tyskarar vil
ha truverde, FDP har ikkje truverde. Det kan godt vera, men samstundes har FDP
alltid vore kongevegen til makt i Tyskland. For fram til no har FDP sete i
regjering i langt fleire år enn noko anna tysk parti i etterkrigstida. Og vert
misnøya i FDP for stor, ryk fleirtalet til Angela Merkel. Germania Sidan mannen
heiter Deutschmann, vil eg diskutera Germania med han. - Eg kjenner meg heime i
Skandinavia, i Nederland, i Tyskland og for den del i Sør-Tyrol. Roma og Athen
er derimot eit framandt kontinent. Finst det ein tysk kultur utanfor Tyskland,
og burde ikkje EU ha stogga ved Verona? - Når det kjem til kultur, har eg noko
av den same kjensla. Kvar sumar er eg tre veker i Sør-Tyrol i Italia. Det er
nesten som å vera heime, same kultur, same språk og same mentalitet. Men det er
ikkje til å koma forbi at Europa deler den same historia og at vi står andsynes
felles utfordringar. Difor meiner eg at kultursporet delvis vert eit blindspor.
Eit politikarsvar der altså. Eg freistar igjen. - Kva med tillit? Eg trur få
europearar vil seia at dei alltid lit på franske, italienske og greske leiarar
og at dei ikkje tenkjer på å mjøla si eiga kake. Sjølv kan eg hugsa Helmut
Schmidt, Helmut Kohl, Gerhard Schröder og no Angela Merkel, dette er leiarar som
europearar flest har lite på og rekna for sikkert at tenkjer på Europas og
Tysklands beste. Er dette åt å endra seg? For Tyskland vert meir og meir
framstilt som ein fiende av Europa. - Her må vi halda tunga beint i munnen.
Sjølvsagt er Tyskland ein leiande nasjon i Europa, og når det gjeld økonomi, er
vi den leiande nasjonen. Dette meiner ikkje berre vi, dette meiner alle dei
andre landa i EU. Men i og med krisa har det kome ei anna kjensle der ute. Vi
får til dømes mykje meir negativ internasjonal presse. Kvifor? Av di vi krev at
dei landa som har problem, skal endra den økonomiske politikken sin. Men
Tyskland er ikkje åleine om dette: Alle landa i den nordlege delen av EU står
samla bak desse krava, men det er Tyskland som får mest negativ merksemd. Det vi
krev, er likevel berre rimeleg. Dei må byrja å betala ned på gjelda, dei må
balansera budsjetta, og dei må byrja å sparka folk. Ja, sjølvsagt må dei sparka
folk i offentleg sektor. Og då dukkar historia opp att. Dei gamle negative
kjenslene frå krigen kjem fram att, særleg i Hellas. Dette er naturleg, men det
er ikkje som det burde vera, seier Deutschmann og legg til: - Vi i Tyskland gjev
dei milliardar av våre eigne pengar, og så ventar desse landa at vi skal beda om
orsaking for dette? For meg er det svært underleg. Og den jamne tyskaren forstår
det ikkje. Men vi lever med kritikken, og vi kjem ikkje til å slakka på krava! -
FDP har alltid vore eit svært pro-europeisk parti. Men er det ikkje no på tide å
gå ved at det var ein feil å taka søreuropearane med på laget? - Her må du atter
skilja mellom to ting. Det var heilt rett å sleppa inn dei søreuropeiske landa,
fyrst i EF og så i EU. Europa har no vore i fred sidan krigen, og dette har EU
gjeve store tilskot til. For oss i Tyskland har dette vore ei unik historisk
røynsle, og vi har sjølvsagt hatt store føremoner av dette. Hugs at vi var
landet som starta to verdskrigar. Men når det gjeld euroen, vert biletet eit
anna. Vi har gjort store mistak. Særleg gjeld dette Hellas, som braut alle
reglar og som juksa i ekstrem grad med tala. Vi skulle ikkje ha late land som
ikkje hadde balanse i bøkene sine, inn i eurosamarbeidet. Det går eg ope ved.
Men hugs òg at det var ei raudgrøn regjering som sat med makta då Hellas fekk
koma inn. Dei visste at Hellas juksa, men dei sleppte dei inn i alle høve. Dette
var eit politisk vedtak, og no må vi andre rydda opp etter dette vedtaket. Her
høyrer det med å nemna at opposisjonen totalt avviser denne framstillinga og
viser til at Helmut Kohl var den som pressa gjennom eurosamarbeidet utan
samstundes å krevja ein politisk union. Balanse frå 2016 - Men når vi no veit
kor gale det har gått, er det ikkje på tide å lata heile eurosamarbeidet fara? -
Nei. Og majoriteten i FDP er framleis for den europeiske idéen. Ja, vi har
populistar som Frank Schäffler som ikkje har ei løysing og seier at vi skal
overlata alt til finansmarknaden, det er så. Men eg trur Schäffler har starta
noko han ikkje lenger har kontroll over og som gjer han redd. Berre sjå på
Facebook-sida hans, der har han no tilhengjarar som er høgreekstreme. Sjølvsagt
ynskjer han ikkje slike, men det er konsekvensen av det han har sett i gang.
Schäffler seier berre kva som er gale, men han har ikkje eit einaste svar å koma
med. Men så var det altså påstandane frå Dei Grøne og Paus om den dårlege tyske
offentlege økonomien og den vantande viljen frå regjeringa si side om å vedgå
dette. Frå 1966 til 1969 var den djupt konservative leiaren av CSU, den bayerske
avdelinga av CDU, Franz Josef Strauss, finansminister i Tyskland. Då han gjekk
av, var den tyske statsskulda på 20 prosent av BNP. Strauss vart den siste
finansministeren som reduserte den tyske statsgjelda både relativt og absolutt.
No er skulda altså på 83 prosent, klårt høgre enn gjennomsnittet i EU. I den alt
klassiske boka si frå 2009, This Time Is Different, viser Carmen Reinhardt og
Kenneth Rogoff ved ein omfemnande bruk av historiske data at når statsgjelda
vert på 90 prosent, reduserer dette den økonomiske veksten i ein økonomi med 1
prosent per år, og at det i tillegg vert nær umogeleg å betala ned på gjelda
utan misleghald eller ved å taka i bruk inflasjonsvåpenet. Likevel er det ikkje
måte på kor mykje Angela Merkel og finansminister Wolfgang Schäuble skryter av
den offentlege tyske økonomien og fortel andre at dei må gjera det same som
Tyskland har gjort: «Heile verda har stor tillit til både den politiske styringa
og finanspolitikken til Tyskland» og ser på oss som «ei trygg hamn», sa Schäuble
for to veker sidan. - Paus seier at den offentlege tyske økonomien ikkje er så
god, og at det er på tide å seia rett ut at han langt på veg er så dårleg grunna
sameininga. Det er eit faktum at Tyskland har ei statsskuld på over to billionar
euro. - Ja, dette er det store spørsmålet, og det er ikkje lett å svara kort.
Men sjølvsagt veit vi og visste vi at sameininga med DDR kom til å verta svært
dyr. Alle var opne om problema, og alle ville at vi skulle taka denne kostnaden.
Ingen nektar for noko som helst, og svært få angrar på at vi tok på oss desse
utgiftene. Helmut Kohl tala om blømande hagelandskap i aust, vi lo litt av han
då, men i min eigen heimby i Sachsen er det no «bløming», om du vil. Der er
arbeidsløysa på 7,5 prosent, som er på gjennomsnittet for Tyskland og lågt i
europeisk samanheng, og for kvart år som går, går produktiviteten i aust opp og
kjem etter kvart til å gje gode tilskot til den tyske veksten. Men eitt går
Deutschmann med på: Tyskland har eit stort gjeldsproblem og alle partia ber sin
del av ansvaret. - Berre så det er klart: Den tyske gjeldsveksten starta lenge
før sameininga. Kvar einaste regjering, uavhengig av farge og politisk ståstad,
har påført oss litt meir gjeld, år for år, periode etter periode. Men det er
fyrst med den noverande regjeringa at vi verkeleg gjer noko med problemet. Ja,
det vil taka tiår å fjerna skulda, men vi har byrja. Peer Steinbrück, den førre
finansministeren frå SPD, sa i langtidsbudsjettet sitt at den tyske staten måtte
låna 65 milliardar euro for å finansiera underskotet i 2012. Vi har fått dette
ned til 26 milliardar euro, 40 milliardar lægre enn han spådde. Og vi skal få
bort heile underskotet, seier Deutschmann. For i 2016 vert det innført ein ny
tysk grunnlovsparagraf, ein paragraf som Tyskland har tvinga Spania til å føra
inn og stadig tvingar alle andre euroland til òg å føra inn; paragrafen vert i
Tyskland kalla «skuldbremsa». - Både på føderalt og delstatsnivå vert det frå
det året av ikkje lenger høve til å taka på seg ny skuld. Heretter skal den
tyske staten leva av det han får inn i skattar og avgifter. Og når eg høyrer kva
min kollega Lisa Paus seier, må eg få trekkja litt på smilebandet. Dei Grøne har
stilt spørsmål ved om Tyskland skal ha ein bilindustri. Du kan gå attende og
spørja henne om korleis ho har tenkt å verta kvitt den offentlege skulda utan
dei éin million arbeidsplassane i bilindustrien. - Eitt siste spørsmål: Dersom
FDP gjer så mykje bra, og de representerer det synet som tyskarar flest har på
skatt og skuld og offentleg sektor og overføringar til Sør-Europa, kvifor går
det åt skogen på meiningsmålingane? - Eg likar å kalla det eit
persepsjonsproblem, nemleg skilnaden mellom røyndom og kva som vert oppfatta som
røyndom. Medan tyskarar brukar pengar som aldri før og får stadig betre liv,
seier dei samstundes at vi er eit utviklingsland, og at vi sit fast i myra. Men
faktum er altså at økonomien veks, at vi har nokre av dei lægste
arbeidsløysetala i Europa, og dei er lægre enn nokon gong sidan sameininga. Men
slik er det politiske livet, ja, vi i FDP har vore for dårlege til å taka ære
for alt som går godt, medan CDU har vore svært gode. No har vi media etter oss:
Vi kan ikkje gjera noko rett i deira augo. Men alt dette vil endra seg. Slik er
politikken. Så også her er vi germanarar like, for også Noreg er eit av verdas
rikaste land, og likevel går alt feil veg. Og her er vi kanskje på sporet av den
stortyske suksessen. Vi er best på sutring, og sutrarar er ikkje nøgde med å ha
nok, vi vil ha meir. Immer weiter. 

Den eksentriske onkelen 

I den fyrste boka om Arne Næss etter at han døydde, er filosofen og
miljøaktivisten skildra godt, men det verkeleg fælsleg hjartelause kunne kome
betre fram. 

Sakprosa Truls Gjefsen: Arne Næss. Et liv Cappelen Damm 2011 Filosofen Arne Næss
døydde i 2009. No er den første heile biografien komen, skriven av Truls
Gjefsen, som alt har skrive biografiar om Finn Alnæs, Hans Børli og Peter
Christen Asbjørnsen, alle desse diktarar eller eventyrforteljarar. Dessutan har
Gjefsen sjølv måtta bli berga opp frå ein bresprekk der han hadde hange opp ned
etter den eine skien. Han skulle difor vera godt kvalifisert til å skriva om ein
som laga eventyr om seg sjølv og leika med døden, men alltid vart berga, medan
folk kring han døydde som fluger. Næss ønskte seg ingen biografi, men kan ikkje
klaga: Mot slutten av livet vart han ei gullgruve for forlag som selde den eine
meir absurde boka om og med han etter den andre. Med Næss som viljug deltakar.
Gjefsen sjølv nemner i boka at det var konkurranse mellom forlaga om å gje ut
den siste boka av og om Næss før han døydde. Slik må det òg ha vore konkurranse
om å gje ut den første boka etter at han døydde, ein konkurranse Gjefsen og
forlaget hans altså no har vunne. Omstende og flaks Så vi har alt fått svar på
eit første spørsmål: Kvifor endå ei bok om Næss? Forlagspengar. Samstundes kjem
vi ikkje frå at uavhengig av dette oppfyller Næss eitt viktig krav for å få ein
biografi: Han var større enn seg sjølv. Då spelar det inga rolle om han var det
i kraft av seg sjølv eller omstende. I Næss' tilfelle var det nok mykje
omstende: Det er naturlegvis fælt å veksa opp på vestkanten i Oslo med
tenestejente og tenarar, men det er bra å disponera 9 millionar (omrekna til
dagens kurs) når ein skal studera og reisa kring i Europa i ei tid utan
lånekasse. Det er òg bra å ha flaks med tilsetjingskomiteen som tilset ein i den
einaste filosofistillinga ved Universitetet i Oslo. Då vert ein stor når
landskapet kring ein er flatt. Og endå større når ein bokstavleg og
nasjonalistisk klatrar opp på dei høgste fjelltoppar, like etter krigen, som om
ein var ein vertikal Thor Heyerdahl. Seinare vart Næss stor av di han kunne
surfa øvst på den andre bylgja etter 1968, miljøvernbylgja. Den første, med Marx
og greier, truga med å drukna han. Heilt til slutt vart han lyft opp til dei
store høgder av TV og media, etter kvart som klovn. Eksentrisitet Men kva hadde
han sjølv å by på? Først og fremst denne eksentrisiteten sin, kopla til
filosofien. Det skal vera vanleg i velståande syskenflokkar at eitt sysken vert
den eksentriske onkelen/tanta. Psykologane David Weeks og Jamie James trekkjer
fram desse kjenneteikna i si forsking på eksentrikarar: ikkje-konformisme,
idealisme, intens nyfikne, lukkeleg forgjord i ein eller fleire hobbyar, veit
særs tidleg i barndomen at ein skil seg frå andre, høg intelligens, sterke
meiningar, uvanlege måtar å leva og eta, ikkje interessert i meiningane til
andre, rampete form for humor. Det meste av dette passar på Næss, som altså i
tillegg var professor i filosofi. Men her òg kom omstenda til hjelp: Etter
krigen var det stive borgarlege åtferdsmønsteret i ferd med å losna. Dei
høgåndelege motstandarane til Næss såg meir og meir ut som om dei høyrde til ei
gamal tid, medan han varsla om ein ny fridom. Sakleg tvisyn Så, korleis skulle
ein biografi om Næss skrivast? Her er fleire mogelegheiter. Ein kunne laga ein
hagiografi, som særleg amerikanske økosofar ville lika. Eller ein kunne putta
han inn i ei mytisk forteljing. Nina Witoszek har gjort noko slikt og sett på
Næss som den typiske norske natur- og hyttedyrkaren. Ein kunne til og med tenkja
seg å setja Næss inn i ei Peer Gynt-forteljing: Dei likna på kvarandre. I Wien
vitja Næss ei dårekiste. Men trefte han Den framande eller Knappestøyparen? Var
han så mykje større enn seg sjølv at han var seg sjølv nok? Men i alle høve er
det to ting ein biografi må gjera greie for, av di dei er dei to viktigaste i
alle liv: makt og kjærleik. Gjefsen har valt ei tradisjonell framstillingsform,
ei krønike, utan å tvinga hendingane inn i ei avrunda forteljing. Han skriv
sakleg og unngår å dela ut moralske domar, sjølv om det saklege tvisynet innbyd
til både fordøming og hyllest. Biografiteksten har same temperatur, sjølv om
hendingane er dramatiske eller trivielle. Stor litteratur vert aldri teksten,
slik det hender i enkelte andre biografiar, til dømes Jørgen Sandemoses biografi
om Aksel. Ein gong greier han likevel ikkje å la vera å spørja, både seg og oss,
om ikkje desse «practical jokes» Næss vart så omtykt for, eigentleg berre var
vanlege silkerampestrekar frå Oslo/Bærum. Eller endå verre: Bernt Vestre har
fortalt meg at Næss ein gong nesten tok livet av han på dette viset. Det
verkeleg fælsleg hjartelause i Næss kunne ha kome betre fram. Makt og kjærleik
Og ja, krønika handlar om makt og kjærleik. Vi får høyra om alle
kjærleikstilhøva til Næss, frå han er liten til han er olding, men nesten utan
detaljar og dveling som ville gjort at lesaren synest det vert privat og pinleg.
At han heile livet er polygam og stadig vert pubertetsforelska, passar elles
godt med Næss' eige ønske om aldri å verta vaksen. Og vi får høyra om
universitetsmaktkampane. Men ein kan naturlegvis undra seg om det har særleg
allmenn interesse? Viktigast er likevel at Gjefsen skriv mest om den filosofiske
utviklinga til Næss, og med tilstrekkeleg intensjonsdjupn til å få fram
distinksjonane Næss streva med, likeins alle omgrepsruinane han etterlét seg.
Ikkje minst det siste får han fram: At doktorgraden hans bryt saman i
sjølvmotseiing i sluttkapitlet; at den empiriske semantikken han satsar på etter
krigen, teoretisk i hovudverket Interpretation and Preciseness og praktisk i dei
UNESCO-finansierte førekomstanalysane av ordet «demokrati», til slutt berre
etterlét seg læreboka En del elementære logiske emner som noko varig.
Filosofi-PR Når det gjeld universitetspolitikk, får Gjefsen godt fram innsatsen
hans for samfunnsvitskapen i Noreg, særleg grunnlegginga av Institutt for
samfunnsforsking, utan at Næss' teoriar om samfunnsforsking vert ståande. Ikkje
minst gjer Gjefsen godt greie for korleis Næss forma om og bygde ut examen
philosophicum. Vi er mange filosofar i Noreg som står i stor takksemdsgjeld for
det han har gjort for filosofifaget. Eksentrikaren var den beste PR-mannen vi
kunne hatt. Rett nok er det nokre av anekdotane Gjefsen gjev att, som eg har
fått fortalt med ei anna meining. At Næss sat og spretta opp avhandlingssidene
under disputasen til Johan Fredrik Bjelke, har eg nok høyrt, men ikkje som
uttrykk for personleg forakt for den tidlegare nazisten. Tvert om fekk han
tilsett Bjelke i fast stilling; Bjelke sjølv uttrykte seinare djup takksemd
overfor Næss. Og kva med desse bergenske tjuagutfilosofane, Ofstad, Haaland og
Tønnessen? Var dei så harmoniske vener med Næss heile tida? Var det ikkje
snarare slik at dei rømde frå han? Uklårt vatn Særleg i framstillinga av
miljøaktivisten, eller snarare den teoretiske miljøaktivisten - for Næss pla
dukka opp i lenkjegjengar fyrst på slutten, når VG-fotografane var komne - , er
Gjefsen god: Både godt og vondt kjem klårt fram, kan henda mest det siste. At
han var ein nyttig frontfigur, kan henda nyttig idiot, men at djupna i
djupøkosofien når alt kom til alt, var grunnare eller uklårare enn ein skulle
venta seg av ein som åtvara mot at når ein ikkje såg botnen i eit vatn, kunne
det koma av at vatnet var uklårt. Men har vi han no? Han slepp nok unna her òg.
Med det næssianske smilet. Sjølv ikkje Substansen eller Naturen kunne stå imot
det. Arild Pedersen er professor i filosofi ved Universitetet i Oslo.
Superbiografen 

Simon Sebag Montefiore er ute med ny biografi - denne gongen om ein by. 

Sakprosa - Historia om Jerusalem er eit stykke verdshistorie, meiner Montefiore,
som er i Oslo denne veka for å lansere den siste boka si, som ber den ambisiøse
tittelen Jerusalem. Biografien. - Det er ein ambisiøs tittel, og det er ei
ambisiøs bok, seier 46-åringen. - Eg ville skrive ein ny type historie som tek
utgangspunkt i personane som skapte byen, ikkje i arkitekturen og bygningane,
noko som så ofte er tilfellet, kanskje særleg i Jerusalem. Eg skriv alltid bøker
for meg sjølv, først og fremst. Dette er boka om Jerusalem som eg alltid har
hatt lyst til å lese. Resultatet er eit kompakt verk på over seks hundre sider
som guidar lesaren gjennom tre tusen år med krig, øydelegging, herjing,
plyndring, massakrar og valdtekter, sinnssjuke despotar og intrigante
elskarinner, men me vert samstundes kjende med briljante leiarar og eventyrlege
einskildlagnader, i tillegg til ukjende sider ved kjende historiske personar.
Visste du til dømes at kong Herodes farga håret? - Eg ville skrive ei bok som er
tilgjengeleg for alle. Samstundes skulle ho innehalde alle fakta, alle namn, alt
som høyrer med når ein skriv om verdas religiøse hovudstad. Eg ville dessutan ha
med alt det forfattarar og historikarar aldri skriv om når dei skriv om
Jerusalem, nemleg kvinner, sex, mat, poesi og musikk. Jerusalems historie er
full av alt dette. Arbeidsnarkoman - Det var tre årsaker til at eg ville skrive
om Jerusalem, fortel Montefiore, som frå før er mest kjend som forfattar av Den
unge Stalin og Stalin. Den røde tsarens hoff, attåt biografien om Potemkin og
Katarina den store. - Eg er sjølv jøde og har eit sterkt forhold til byen, især
til Klagemuren, som er ein heilag stad for meg. Dessutan har Montefiore-familien
sterk tilknyting til byen, eg har sjølv besøkt Jerusalem frå eg var tre år,
kanskje yngre; familiemottoet vårt er «Jerusalem!». Sist, men ikkje minst så må
Jerusalem vere den mest interessante byen i verda for ein historikar. Montefiore
brukte tre år på å skrive boka, noko som er overraskande kort tid med tanke på
det enorme kjeldetilfanget. - På mange måtar hadde eg førebudd meg heile livet
på å skrive om Jerusalem. Det har alltid vore draumen min. Mange trur at det bak
den overveldande produksjonen av ambisiøse, historiske verk det siste tiåret frå
Montefiores hand står ein heil skokk av assistentar, sekretærar og
feltforskarar. - Nei, nei, det er berre eg, forsikrar Montefiore, eller Sebag,
som han helst vert kalla. - Under arbeidet med Jerusalem hadde eg ein assistent
som av og til hjelpte meg med å setje om tekstar frå arabisk. Det er det heile.
Når eg fyrst arbeider med eit prosjekt, går eg heilt opp i det. Heldigvis har eg
ei tolmodig og forståingsfull kone. Ho er suksessfull forfattar, ho òg. Bankmann
og krigskorrespondent Ekteparet Santa og Simon Sebag Montefiore vankar i dei
finaste krinsar i heimlandet. Dei er omgangsvener med prins Charles og David
Cameron og kjenner dei fleste som det er verdt å kjenne i den britiske
sosieteten. Simon er elles ikkje uvan med kjendisar. Faren, Stephen Sebag
Montefiore, var lækjar og psykiater og hadde mange høgt profilerte pasientar,
som Peter Sellers og Peter Cook, som alle gjekk inn og ut av barndomsheimen.
Vesle Simon fekk diskresjon inn med morsmjølka. Dersom han lét seg freiste til å
fare med sladder, ville faren misse alle pengane sine, truga mora. Før han gifta
seg og vart forfattar og historikar på heiltid, prøvde Sebag ut vidt ulike
karrierar. Først jobba han som bankmann i New York, utan heilt å ha den store
lidenskapen for finanssaker. Etter samanbrotet til Sovjetunionen reiste han
rundt i dei tidlegare sovjetstatane og livnærde seg i fleire år som
korrespondent og krigsreporter. - Eg hadde alltid vore svært fascinert av
Russland, og då høvet baud seg, reiste eg dit, fortel Montefiore, som meiner han
lærde mykje av journalistikken. - Mellom anna lærde eg å grave opp scoop og å
gjere historier tilgjengelege. Men til sjuande og sist ønskte eg å skrive noko
som varer lenger enn avisartiklar. Dessutan hamna eg i livsfare eit par gonger
og kom fram til at eg ikkje var viljug til å ofre livet for artiklar som eg fekk
400 dollar stykk for. Den fyrste boka, Potemkin og Katarina den store, vart ein
kjempesuksess, slik alle bøkene hans har vorte til no. Også nyvalde president
Vladimir Putin lika boka og gav forfattaren tilgang til hittil utilgjengeleg
arkivmaterial om Stalin - ei gullgruve for ein historikar. - Eg står ikkje like
høgt i kurs i Russland i dag, kommenterer Montefiore tørt. Press frå alle kantar
- Bøkene om Stalin, særleg om den unge Stalin, var lette å skrive samanlikna med
denne boka om Jerusalem. Alle dei store verdsreligionane har ein eigarskap til
Jerusalem, og det finst usemje og kontroversar rundt nesten kvar einaste linje i
boka. I tillegg låg det mange forventningar i lufta. Jødane forventa at eg
skulle skrive om korleis dei har budd uavbrote i Jerusalem sidan byen vart
grunnlagd, noko som ikkje er sant, medan kristne ville eg skulle skrive at det
var jødane som drap Jesus, noko som heller ikkje er sant. Samstundes kjendest
det som om alle offera etter holocaust kikka meg over skuldra medan eg skreiv,
som for å kontrollere at eg forvalta historia deira på ein god måte, fortel
Montefiore. - Var det vanskeleg å halde på objektiviteten? - Ja, det var ei
utfordring. Eg måtte skilje meg av med meg sjølv og med Montefiorane. Eg ville
jo ikkje skrive historia til jødane, eller til dei kristne, eller til muslimane.
Eg ville skrive om dei alle samen, om byen som ein heilskap. Etter tre år med
mykje reising, endå meir skriving og lesing og knapt ein einaste fridag ligg eit
nytt, stort prosjekt i startgropa. - Den neste boka mi skal handle om
Romanovane. Etter Jerusalem er ikkje det så ambisiøst, i grunnen. Men akkurat no
veit eg ikkje om eg nokon gong vil orke å skrive ei ny bok. Eg er ikkje noko
overmenneske. Eg vert sliten innimellom. Eg er sliten no. Svikne av tida 

Marit Eikemo slepper gråten ut i små porsjonar og skaper eit driv som slår meg
knockout. 

Roman Marit Eikemo: Samtale ventar Samlaget 2011 Leiaren for litteratursymposiet
i Odda, sjangerkunstnaren Marit Eikemo, har med Samtale ventar skrive sin tredje
roman. Også den krinsar kring den isolerte outsideren. Eks-journalisten
Elisabeth Brenner har gått på ein smell og er på attføring i NAV. Gjennom eit
forskingsprosjekt om språkendringar i fem norske industrikommunar får ho arbeid:
Ho skal kartleggje dialektane i kommunen Einvik medan etterkomarane av
innflyttarane framleis er i live. Ho tek inn på ein brakkeby på den vesle staden
og viklar seg gradvis inn i ulukkelege relasjonar. Problemet er at oppdraget
hennar handlar om nærleik og tillit. For å få samla inn den naudsynte
informasjonen, må ho vere ein slags forløysar: Ho må få informantane i tale. I
kraft av oppdraget som samlar, får ho raskt ei viktig rolle. Innbyggjarane må
opne seg, slik at dei avdekkjer den eigentlege dialekten sin. Men dette vert
problematisk, for kor går grensa mellom jobb og privatliv, når innhaldet i det
dei faktisk fortel (draumar, kriser, liva deira), etter kvart får meir merksemd
enn sjølve dialektforma? Ettersom tida går, ser Elisabeth at objekta for
forskinga vert til eineståande subjekt, og ei snikande kjensle av moralsk ansvar
sig innover henne. Ho kjem i nær kontakt med ulike lagnader, og ein avgrunn
opnar seg. Skarpt blikk Eikemo har eit skarpt blikk for dei som fell utanfor, ho
teiknar menneskeleg skuld, skam og lengt på ein utruleg dristig og mørk måte.
Ved å framstille Einvik-innbyggjarane som levande samtidsruinar syner Eikemo
desse menneska som vitne om ei tid då verftsindustrien gav meining og retning.
No er jobbane borte, og staden har gått i meiningslaus kvilemodus. Litterær jakt
I jakta på dialektane får Elisabeth tak i gamle opptak, røyster som ikkje lenger
finst. Slik kan Eikemo drive ei litterær jakt på noko som alltid er tapt: Den
diakrone og ustoppelege utviklinga av talemåtar i nådelaus utvikling vert eit
bilete på ei fortid som er omme. Som elva som aldri er den same elva, men berre
renn og renn. Å vere dialektforskar er ei retrospektiv øving. Eikemo syner ein
person som må takle det å grave i ei fortid som alltid er forbi, som spor som er
viska ut i sanden. Skikkeleg misantrop Dette er ei bok der forfattaren
skånsellaust dissekerer nærleiken mellom menneske og syner kor vanskeleg
intimitet er. Hovudpersonen responderer på veikskap, både eigen og andres, med
forakt. Ho er ein skikkeleg misantrop. Men Elisabeth ser sitt eige problem: Ho
meiner sjølv at det er noko gale med henne, at ho har for mange låste dører.
Sjølv dei som likar henne, foraktar ho: Ho veit at ho ikkje er verd å like.
Dermed forgiftar ho alle spede forsøk på venskap og kjærleik. For Elisabeth ber
på ei stor sorg. Eikemo slepper gråten ut i små porsjonar og skaper eit driv som
slår meg knockout. Sjølvforakta stengjer Elisabeth ute frå nærleiken, og alle
forsøk på intimitet endar øydelagt. I møte med menneska i bygda syner ho ein
sårleik som verkar forførande på mange menn. Og ho lèt seg rive med, men
trekkjer seg alltid, til slutt: «Eg hadde alltid søkt mot det lyssky, det som
bare kunne delast mellom to. Ekte intimitet hadde bare oppstått i løynde rom.
Straks andre fekk sjå, observere og tolke, hadde det som var stort blitt lite.
Det hadde forsvunne og blitt borte.» Pageturner Eikemo formidlar syrgjeleg lengt
og menneskeleg grenseløyse i tette og gode dialogar. Ho har skapt ein
pageturner. Boka er ei sår skildring om to parallelle historier, om ein forlaten
tettstad og ei sorgtung kvinne. Eikemo maktar å vikle kvinna og staden saman til
ei historie. Både kvinnekroppen og tettstaden er etterlatne, svikne av tida. Dei
står att, tomme og utan røyndom, som ein utdøydd dialekt. Eskil Skjeldal er
stipendiat ved Menighetsfakultetet og melder bøker for Dag og Tid. 

Gjeldsunionen 

Noko er gale i Italia. Minimal vekst i fleire år, for låge skatteinntekter og
for store låneopptak har ført landet ut i eit svært vanskeleg uføre. 

No er dei avhengige av at Tyskland er med på å berga dei. Tyskland - som i
motsetnad til Italia går godt etter fleire år med knallhard budsjettdisiplin,
låg lønsutvikling og ein vekst på over 5 prosent. Berre synd for Italia at
statsminister Berlusconi då har kalla forbundskanslar Merkel for dei mest
obskøne ting. Hellas, Italia, Spania og Portugal har diverre ikkje skjøna at å
vera eit EU-land med felles valuta krev nettopp streng budsjettdisiplin. Då kan
ein ikkje driva med stadig nye låneopptak, kreativ bokføring og
underrapportering av den økonomiske situasjonen. Ein sunn økonomi der staten og
dei offentlege finansane står støtt, er sjølve berebjelken i kvart eit samfunn.
Ikkje minst i det moderne samfunnet der den offentlege sektoren er så stor.
Misheld ein økonomien, set ein samfunnet i spel. Ei ungdomsarbeidsløyse på over
20 prosent, som ein opplever i Italia i dag, er farleg. Det er difor trist og
provoserande å sjå korleis land etter land i EU har rota det til med udugelege
politikarar og manglande økonomisk styring. EU har ikkje minst spela ei viktig
siviliserande rolle i Aust-Europa dei seinaste tiåra, men har svikta på eit
svært viktig område for ein union: å sikra ein stram budsjettpolitikk land for
land innanfor ein felles valuta. Og EU kan ikkje berre skulda på
underrapportering frå dei landa som no er i krise. Den usunne politiske kulturen
som ein finn i desse landa, har vore godt kjend lenge. EU skal såleis ha for den
gode viljen, men har vore altfor naive. EU som politisk system er for svakt med
for få høve til sanksjonar. Den politiske eliten i Brussel har vore for
velmeinande, utan å ta inn over seg dei utfordringane som ligg i ulik politisk
kultur landa imellom. Godt innspel frå barnevernpanelet 

Barnevernpanelet føreslår at det skal opnast for lettare adopsjon av små born
som er hjå fosterforeldre. Det er ikkje uproblematisk. 

«Små barn som har vært under omsorg i 2 år, skal som hovedregel bli boende i
fosterhjemmet», står det i rapporten. Panelet føreslår vidare at barnevernet må
avklara med mogelege fosterforeldre om dei er viljuge til å adoptera, dersom det
er trong for det. I tillegg skal dei biologiske foreldra få mindre høve til å
anka vedtak om adopsjon. Framlegget er ikkje uproblematisk. Det kjem an på kor
tett kontakt dei biologiske foreldra har hatt med barnet. Kor stor sjanse er det
for at situasjonen for dei biologiske foreldra kan betra seg? Ofte er det
rusmiddel som er grunn til foreldresvikten. Kor stor er sjansen for tilbakefall?
Her er det ofte snakk om skjøn som gjer vala vanskelege. Ikkje minst dersom
sjansane for anke skal reduserast. Men trass i dette - framlegget er godt og
viktig. Ein må alltid leggja vekt på kva som er til det beste for barnet. Det er
og blir ein stabil busituasjon med same foreldre over lang tid. Har ein
fireåring budd to år med same fosterforeldre, må ein som hovudregel syta for at
barnet vert verande hjå desse fosterforeldra til det er vakse. Same kor trist
det måtte vera for dei biologiske foreldra. Så vil ikkje situasjonen vera
statisk og absolutt. I mange tilfelle kan ein ha nær kontakt med biologiske
besteforeldre, onklar og tanter, og gjerne biologiske foreldre òg, om dei skulle
vera i stand til det. Barnevernet må bidra til fleksible ordningar om det er
grunnlag for det. Poenget er å skapa ein stabil situasjon i dei avgjerande
oppvekståra. Det er å vona at rapporten gjev det viktige arbeidet barnevernet
gjer, meir merksemd. Eit godt barnevern i kommunane er ei billeg investering i
framtida. Skandalen i Dagbladet 

I tjuefem år har det vore tyst. Alle i det norske sjakkmiljøet måtte halda kjeft
for ikkje å øydeleggja omdømet vårt og den privilegerte plassen til
sjakkspaltene mellom teikneseriane. 

Men altså, konfliktar og intrigar har det vore. Sjakk-Noreg hadde òg nokre
høgre-venstre-konfliktar på ulike nivå, særleg i 1930-åra då eit norsk landslag
frå det «borgarlege» Sjakkforbundet deltok i naziolympiaden i München.
Sjakkspelarane i Arbeidernes Idrettsforbund heldt seg den gongen i 1936 borte og
markerte såleis fråstand til borgarskapen. Ein som ikkje kunne gløyma denne
striden, var Thor Støre (1924 - 2001), stortingsrepresentant for Venstre i 1969
- 74, ein sterk sjakkspelar, men framfor alt ein markert sjakkspaltist i
Dagbladet. Spaltene til Støre var ofte frisk lesing med mykje laust krut. Og
redaktørane i Dagbladet følgde nok ikkje særleg godt med på kva Støre kunne
finna på mellom sjakktrekka. Men sleivsparka til Støre irriterte den profilerte
høgremannen, tidlegare politisk redaktør i Morgenbladet, og sjakkspalitist i
Aftenposten, Knut Bøckman (1932 - 2008). Bøckman var som ingen andre oppteken av
den perfekte fasaden til det ærverdige sjakkspelet. Den daglege spalta til Støre
levde sitt eige uføreseielege liv inntil ein dag midt på 1980-talet. Med
referanse til deltakinga i nazi-OL femti år tidlegare produserte Støre den dagen
dei uhyrlege orda som norske sjakkspelarar alltid vil hugsa ordrett: «Det er
ingen vesensskilnad på høgrefolk og nazistar, berre ein gradsskilnad.» Då vart
det liv i sjakkmiljøet! Det vart sagt at Bøckman med sine mange kontaktar i
presseverda tok affære. Støre fekk sparken - fortent, må ein vel kunna seia -
men den leie saka vart aldri skriven om. Før no. Atle Grønn er internasjonal
meister i sjakk. 

Stortinget må ta ansvar 

Vi er no i ferd med å sjå resultatet av statsminister Jens Stoltenberg og
Arbeidarpartiets vågale helsereform frå 2001. Reforma kjem ikkje til å få eit
godt ettermæle. 

Målet med helsereforma var tredelt: å auka kvaliteten på medisinsk behandling, å
gjera medisinsk behandling like tilgjengeleg for alle og å auka effektiviteten
på sjukehusa. Verkemidla var samanslåingar og vektlegging på økonomiske tilskuv.
Ei undersøking offentleggjord i sommar syner at sjukehuslækjarane er kritiske
til reforma. Ein stor del av lækjarane synest at reforma er i konflikt med
lækjarprofesjonen, og at økonomiske føringar får prioritet over dei medisinske.
Det er svært alvorleg. For tida står det kanskje verst til ved
Universitetssjukehuset i Oslo. Samanslåinga av Oslo-sjukehusa vart mogeleggjord
ved helsereforma og er ei vidareføring av trua på at store einingar er best.
Situasjonen er no så alvorleg at hovudtillitsvald for lækjarane, Aasmund
Bredeli, ser grunn til å åtvara mot at sjukehuset skal kollapsa. Kva er så
responsen frå regjeringa på eit slikt alvorleg varsku? Det er å stå beinhardt på
at samanslåinga vart rett, og at budsjetta skal haldast - uansett. Eit døme på
dette fekk vi i siste utgåve av NRKs Søndagsavisa. Der framførde Bredeli
argumenta sine med truverde. Talsmannen for regjeringa, derimot, statssekretær
Robin Kåss, møtte argumenta med det same om att og om att - nærast mekanisk utan
evne til å ta inn over seg situasjonen: Sjukehuset og styret må ta ansvar for å
halda budsjettet. Slik tale er uansvarleg. Kåss er berre sendebod for
statsråden, statsministeren og regjeringa. Så der er det altså ingenting å
henta. Difor må Stortinget ta ansvar og påleggja regjeringa å gje sjukehuset
levelege vilkår. Den rette fienden 

Occupy Wall Street - berre endå ein kanarifugl som vil verta overteken av
valdelege utgrupper, som i Göteborg eller Seattle? Eller skjer det noko anna no?

Så er det skjedd endå ein gong: Folkelege protestar fyller fyrstesidene over
heile den industrialiserte verda. Endå ein gong vert det stilt spørsmål om dette
kan verta noko meir enn spreidde protestar, noko som kan veksa fram og verta del
av partisystemet. Her er det jo det problemet at i et topartisystem som i UK og
USA er nett slike grupper vanskelegare å fanga opp enn i fleirpartisystem (som i
Tyskland der Dei grøne har kunna fanga opp opinionsrørsler). Tap av draumen Kva
vil dei så? I USA er det ikkje treffsikkert å seia at Occupy Wall Street vil ha
meir likskap. Likskap er som kjent eit fy-ord i USA. Der er det meir tale om ein
protest mot bortfallet av den amerikanske draumen - svekkinga av sosial
mobilitet. Dei vulgært rikaste, den eine prosenten som håvar inn det meste,
tener like så mykje om året som den tredjedelen som er svakast. Middelklassa er
òg råka. På to år, frå juni 2009 til juni 2011, er den gjennomsnittlege inntekta
for middelklassa falle med 6,7 prosent. Målingar syner at amerikanarane er
pessimistiske. Time Magazine kunne i siste helg melda at 81 proent av
amerikanarane meiner at økonomien går i feil retning. Det er denne kjensla som
gjer at pene husmødrer og maskinarbeidarar, dei som Nixon på 70-talet kalla «the
silent majority» og som utgjorde mykje av maktgrunnlaget hans, no melder seg i
demonstrasjonane. Det er arbeidsløysa, den låge veksten og dei mange
tvangsauksjonane, saman med grådigheita til dei feite kattane («iaugefallande
forbruk», som Thorstein Veblen kalla dei), som får Main Street til å ty til
gatene. For ikkje berre har bankdirektørane og finansmeklarane soge opp i seg
skattepengane som vart brukte til å berga dei skakkøyrde bankane. No må staten
gjera opp for all gjelda som bankane har teke på seg, og det skjer gjennom å
kutta offentlege utgifter, noko som sin tur råkar vanlege menneske, som på
område som helse, eldreomsorg, transport og liknande. Kjensla av å betala to
gonger for finanssektorens ville ritt, er difor sterk. Leiarlaust? Endå ein gong
vert det klaga på at rørslene ikkje har noko klårt program, og at dei ikkje har
kraftfulle leiarar. Det kan endra seg. Det viktige no er at den breie
rekrutteringa gjer det vanskelegare i USA for republikanarane å køyra fram sitt
ideologiske arsenal og brennmerka protestantane med ord som «sosialisme»,
«klassekamp», etc Dette er slik og blitt ein kamp om hegemoniet i striden om
definisjonar av krisa. Difor er det ikkje tilfeldig at Paul Krugman i NY Times
slår fast at endeleg har sinte folk, i motsetnad til Tea Party-rørsla, retta
sitt sinne mot den «rette» fienden, dei som gjer gale og har sloppe for lett.
Occupy Wall Street kan gjera slutt på den immuniseringa som dei feite kattane
har fått smurt seg inn i. Men kan Barack Obama fylla segla med indignasjon med
sine ord og få skipet i eigen retning? Tragisk er det at USA aldri fekk eit
sosialdemokratisk arbeidarparti. No gjeld det å fylla rommet til venstre med
plan og medvite strategi. Enno har ikkje denne venstrerørsla funne seg ein
historisk referanse som Tea Party (etter teen som vart kasta ut i Boston hamn i
protest mot den britiske skattlegginga av koloniane utan representasjon i 1773).
Men gløym ikkje at USA har ein lang radikal tradisjon av sosial protest. Eg gjer
framlegg om at den nye rørsla kallar seg «Norman Thomas sine vener». Thomas (d.
1968) var kandidat for det amerikanske sosialistpartiet i seks
presidentvalkampar frå 1928 og ein av grunnleggjarane til The American Civil
Liberties Union. Det er ein arv som kan inspirera. Bernt Hagtvet er professor i
statsvitskap ved Universitetet i Oslo og fast skribent i Dag og Tid. Rettferdig
krig? 

Etter at Gaddafi no har falle: Har Nato-krigen i Libya vore rettvis? 

Det er det for tidleg å svara på. Det var jo venta at Gaddafi-regimet ikkje
ville kunna stå imot Nato. Så at Gaddafi no er drepen, er ikkje noko argument
for å rettferdiggjera krigen. Det store spørsmålet er kva som vil skje no. Det
kan gå rett så ille. Libya har no ulike fraksjonar som ikkje har mykje meir til
felles enn at dei ville styrta Gaddafi. Det er lokale klanar mot kvarandre.
Islamistar som vil ha sharialover, mot dei som vil ha demokrati. Gaddafi-venlege
stammar mot folk som har vore undertrykte av diktatoren og no står att som
sigerherrar. Landet er dessutan fullt av våpen og utan demokratiske
institusjonar eller demokratisk historie. Alt har vore basert på éin diktator i
fleire tiår. Og ikkje minst: Landet har mykje olje - så alt ligg til rette for
korrupsjon i stor stil. I eit slikt land vel altså Noreg og Nato å gå inn med
massiv flybombing og støtte til ei opprørsrørsle som ingen viste heilt kven var
- og utan ein skikkeleg debatt på førehand. Det som i februar skulle vera ei
flyforbodssone frå Natos side for å hindra ein mogeleg massakre i Benghazi,
utvikla seg fort til ein full flykrig for å ta Gaddafi. Kva gjer vi no? Vi må
sjølvsagt prøva å hjelpa til med demokratibyggjing. Og sidan no EU slit med
gjeld og økonomiske problem, kan ein vona at hjelpa ikkje vert prega av klassisk
korrupsjonsfremjande bistand, men kloke små, nøkterne bidrag som på ein eller
annan måte kan hjelpa landet i rett retning. Så får vi vona at det no er slutt
på norsk krigsdeltaking rundt omkring i verda. Å styrta alle diktatorar er eit
umogeleg og farleg prosjekt. 

Det nye Høgre 

Ein skal vera svært varsam med å meina for mykje om kva valresultatet vil å ha å
seia for stortingsvalet om to år. Jamvel to veker er lenge i politikken. 

Ta berre kva eurokrisa kan gjera med veljaroppslutnaden. Før neste stortingsval
er vi tungt oppe i, eller har vore gjennom, tiltakspakker for å motverka aukande
statsgjeld, låg vekst, eit europeiske bankvesen i krise og ein euro med låg
tillit. Seinast denne veka fekk vi melding om den fyrste franske banken med
kredittmistillit. Slike kriser vi lett styrkja den sitjande regjeringa - som det
gjorde det ved sist finanskrise. Likevel er det eit problem for Arbeidarpartiet
at det vert stadig vanskelegare å skilja partiet frå Høgre. Høgre har endra seg.
Det er mindre snakk om lågare skatt. Innhaldet i valtalane i haust er knapt å
kjenna att frå den induvidualistbaserte retorikken frå Jan Tore Sanner i 2005.
Etter valet stod Erna Solberg for fall, men berga seg ved å lytta til kritikken
frå den eldre konservative garden i partiet. I tillegg har miljøet rundt Civita
og Minerva, med skriveføre og lesande politikarar, styrkt partiet og dreia det
meir bort frå vekteggjinga på økonomi. Dei fire hovudsakene til Høgre denne
valkampen var, «Kunnskap i skolen», «Kvalitet i omsorgen», «Trygge lokalsamfunn»
og «Flere, bedre og tryggere veier». Slagord som Arbeidarpartiet kunne stilt seg
bak. Høgres verdiskifte krev at Arbeidarpartiet kjem opp med ein tydelegare
politikk. Skulle det skje, kan det gjera det lettare for SV å halda fram i
regjering trass i det dårlege valet. Men eigentleg har ikkje SV noko val. Ei
tilbakevending til protestpartiet er for seint etter så mange år i regjering.
Protestpartiet SV vart lagt ned med godkjenninga av Afghanistan-krigen - og
velsigninga av Libya-krigen. Når mafiaen dreg heimanfrå 

Det er ikkje lett å vera mafioso i eit framandt land. 

Korleis gjekk det eigenleg med den austeuropeiske mafiaen som skulle taka over
hovudstaden? Vel, framleis er det ikkje nokon som maktar å krevja inn
vernepengar av butikkeigarar i Oslo, framleis er det slik at byggjenæringa vert
kontrollert av Statsbygg og Selvaag, og framleis er det slik at Oslo indre by
ikkje vert kontrollert av menn i dobbeltspente dressar som sender døtrene våre
ut i prostitusjon. Men jau då, folk med utanlandsk bakgrunn står bak svært mykje
av brotsverkaa her til lands, men det er helst folk som har kome hit av andre
grunnar enn å driva kriminalitet. Familien Rashool kom ikkje hit for å driva
organisert svindel, gambiarar drog ikkje til Noreg for å taka over
narkotikatrafikken og kurdarar flytte ikkje hit for å driva svart omsetjing i
barnæringa. Og ingen av desse grupperingane har til no vore eit stort trugsmål
mot valdsmonopolet eller for den del kommunale renovasjonsetatar eller lokale
entreprenørar. Kriminologi kan vera bra Kan kriminologi vera interessant?
Sjølvsagt, om ein innser at kriminalitet finst, og at han må kjempast ned. Men
for å finna kriminologar som skriv på grunnlag av eit slikt syn, må vi helst
utanfor Noregs grenser. Eitt av dei store namna ute i verda for tida er den unge
italienaren Federico Varese, som vart professor ved Oxford i 2006. Han er frå
før kjend som ein verdsleiande ekspert på den italienske og russiske mafiaen. No
har han utvida verkefeltet. I Mafias on the Move ser han på mafiaen som globalt
fenomen. Boka er berre på 201 sider, er særs lettlesen og særs god. Ikkje visste
eg kor stakkarslege mafiosar kunne vera, og kor mykje dei slit når dei må ut i
verda. For som dei fleste av oss likar også dei organiserte kriminelle seg best
heime. Finst det likevel mafiaorganisasjonar der ute som set opp utanlandskontor
etter ein vel uttenkt masterplan? Varese har sett på den russiske mafiaen,
triadane Hongkong, den sicilianske mafiaen og 'Ndranghetaen frå Calabrese, lista
er lang, og konklusjonen er klinkande klår: Det finst ikkje noko multinasjonalt
styre som kontroller mafiaen og legg planar for ekspansjon. Har medlemene av
mafiaen ei trygg og god stilling på heimstaden, ser dei ingen grunn til å flytta
på seg. «Alle tilfella eg har sett på, syner det same: Mafiosane som endar opp
på ein ny stad, flytte ikkje på seg av di dei ynskte det, men av di dei har
vorte tvinga til å flytta etter ordre frå ein rettsinstans, av di dei måtte røma
frå lova eller frå mafiakrigar. Dei søkjer ikkje etter nye marknader og/eller
nye produkt. Dei prøver berre å overleva som best dei kan.» Forundra over eigne
funn Varese er faktisk forundra over eigne funn, naturleg nok sidan ein knapt
kan opna kriminalseksjonane i avisene utan å støyta på stoff om dei nye og
ekspanderande globaliserte bandane. Han finn rett nok ein nyanse. Mafiaen, altså
den delen av han som har vorte tvinga til å flytta, flytter ikkje etter eit
tilfelleleg mønster. Dei flytter helst dit dei kjenner nokon frå før, og der det
finst ein etablert mafia frå før. Ein italienar frå Sicilia dreg altså helst til
New York, Chicago eller Nord-Italia. Han dreg ikkje til Noreg. Men kva skal til
for at den russiske mafiosoen som av ein eller annan grunn har hamna ein eller
annan stad der det ikkje er ein russisketnisk mafia frå før, skal lukkast? Svært
mykje. Kjenneteiknet til mafiaen er at han tilbyd folk og verksemder vern mot
andre kriminelle og offentlege styresmakter. Finst det alt ein mafia eller ein
offentleg organisasjon som tilbyd eit meir eller mindre ulovleg vern (militære
grupper eller korrupt politi), kan ein ny mafioso berre gløyma å etablera seg.
Han vert fjerna før han har fått sagt «hei, eg heiter ...». Det er òg svært
vanskeleg å etablera seg i område som driv med utstrekt eksport eller har eit
skikkeleg politi. Mafiaen kan tilby føremoner i ein lokal marknad, han reduserer
konkurranse og gjev relative trygge jobbar med bra løn. Høge prisar og trygge
jobbar lèt seg ikkje kombinera med internasjonal konkurranse. Mafiaen fungerer
elles av di han er viljug til å nytta mykje vald, men som regel er ikkje slik
vald naudsynt av di dei som kjenner til den russiske eller italienske mafiaen i
heimemarknaden, veit at dei er i stand til slik vald. Men skal til dømes Igor
etablera seg i Oslo, må han drepa og torturera i stor skala før han oppnår
respekt. Det er beinhardt arbeid, og dessutan vert han som regel stogga av det
lokale valdsmonopolet. Stakkars Boris Varese byrjar og avsluttar boka med å
fortelja om Boris Sergeev (eit anonymisert namn) som var medlem av Solntsevo
Brativa, den mektigaste fraksjonen av den russiske mafiaen. Han var ein lojal og
dyktig kar som arbeidde hardt og grundig i tre år i Roma. Gong etter gong tok
han kontakt med lokale forretningsfolk, politikarar og kriminelle grupper. Dei
ignorerte han fullstendig. Ein gong han var heime i Moskva, gjekk to karar bort
til han på ein bar og skaut han gjennom hovudet. Nokon var misnøgde, og drapet
vart aldri oppklåra. Det som vanta i Roma, var ein ny og ekspanderande
marknadsøkonomi utan særleg offentleg kontroll eller handheva reguleringar. I
tillegg hadde den lokale mafiaen god kontroll. I Budapest i 1990-åra, derimot,
låg det meste til rettes for russisk kontroll. Ungarn var overfylt av russiske
spesialstyrkar, soldatar og offiserar som hadde vorte verande etter muren fall.
Desse var spesialistar på vald og kom raskt i kontakt med den russiske mafiaen
heime. I overgangen mellom sosialisme og hemningslaus røvarkapitalisme fann dei
sin nisje. Dei tilbaud lokale forretningsfolk vern i byte mot skattleggjing og
ulike typar produktkontroll. «Statar som av ulike grunnar ikkje er i stand til å
definera kva eigedomsretten er, og korleis den eventuelt skal vernast, kan
oppleva at ulike marknadsaktørar ser seg om etter alternative kjelder for vern»,
skriv Varese. Vern kapitalistane! Det vi altså skal vera på utkik etter, er ei
svak politimakt i eit ikkje-regulert område som går gjennom ein transformasjon
frå eit system til eit anna. Oppsummert: Høve gjer tjuv. Risikoen for at til
dømes Oslo skal oppleva omfemnande mafiaverksemd, er altså liten. Men, seier
Varese, sluttar politimakta å fungera, sluttar ho å verna eigedom og
forretningsfolk mot ulike typar kriminalitet, og det samstundes som det vert
vanskeleg for vanlege folk å finna seg legalt arbeid, kan vi oppleva ein
dominoeffekt «som fører til at ein mafia etablerer seg.» Men valdtektsbylgjer og
villainnbrot er med andre ord ikkje nok - og det sjølv om tvers igjennom
mafiakontrollerte område opplever lite av slikt. Så lenge den norske staten
syter for at kapitalistane kan tena pengane sine nokolunde i fred, går det nok
bra i framtida òg. Jon Hustad er journalist i Dag og Tid. Frontsystrene 

- Det er mange år av livet mitt eg ikkje kan snakka om. 

Det uttalar ei eldre kvinne i den nye dokumentarfilmen Sju kammers, som handlar
om seks norske kvinner. Dei er mellom dei 450 norske sjukesystrene som melde seg
for å pleia såra soldatar ved tyske lasarett på Austfronten. - Dei seks kvinnene
er alle i nittiåra. Det var heilt på tampen at denne filmen vart laga. Hadde me
gjort det no, hadde det vore for seint. Tre av kvinnene som er med i filmen, er
borte for godt, fortel Hilde K. Kjøs og Karoline Grindaker, som står bak filmen.
Der vekslar dei mellom gamle arkivopptak og intervju med dei seks norske
kvinnene. Filmen hadde premiere på filmfestivalen i Haugesund og er sidan vist
på den nordiske dokumentarfilmfestivalen i Århus og på Cinemateket i Oslo. I
morgon kan alle sjå han i «Fakta på laurdag» på NRK. Debut-suksess Dei to som
står bak filmen, har utdanning frå England; Hilde som stillfotograf, Karoline i
film. Dei har laga sitt eige vesle filmselskap, Mica Film, og for fem år sidan
kom den første dokumentarfilmen, Lykkens grøde. Den gongen hadde dei ein plan om
å laga ein film om ei bygd, men det enda med ein film om forholdet mellom ei
svigermor og ei svigerdotter. I filmen gjekk dei så nært innpå hovudpersonane at
somme meinte at det var i meste laget. - Me fekk eit tillitsforhold til dei som
er med i filmen, og me har eit godt tilhøve til dei framleis. Mange kjende seg
att i desse personane, fortel filmskaparane. Lykkens grøde nådde ut til eit
stort publikum. NRK viste han fleire gonger, og til saman vart han sedd av éin
million menneske. I tillegg er han vist på filmfestivalar over store delar av
verda, mellom anna i Sør-Korea, USA og i Spania. Han har fått fleire prisar og
vart nominert både til Amanda og Gullruten. Sterk fordøming Dei seinaste åra har
Kjøs og Grindaker arbeidd med ein film som tek for seg lagnaden til norske
sjukesystrer på Austfronten. - I mange år var eg reiseleiar i Auschwitz. Ein
gong møtte eg ein journalist som fortalde meg historia deira. Etter kvart innsåg
eg at folk lærde lite om offeret ved å leggja ned blomar på stadene der folk
miste livet. For seks år sidan byrja me å undersøkja meir om desse
sjukepleiarane, fortel Karoline Grindaker. Frå før finst det i det minste to
bøker om temaet: Egil Ulateigs Fordømte engler og Sigurd Senjes Dømte kvinner. -
I dag er mange av sjukesystrene døde. Somme orka ikkje fortelja, medan andre
ville fortelja kva krigen og opplevingane gjorde med dei. Nokre kjende ansvar
for døde sjukepleiarar, og somme innsåg at dei ikkje hadde så mykje å missa
lenger. Dei norske sjukesystrene reiste ikkje austover av vondskap, men for å
hjelpa folk som var skadde i krigen. Likevel har fleire opplevd sterk fordøming
i ettertid. - Sjukesystrene har i ulik grad vore plaga av det som hende, og
fleire har freista å fortrengja krigsopplevingane. Då sjukesystrene vende heim
til Noreg, vart dei arresterte og fengsla. Éi av kvinnene fortel at ho fekk
oppnemnd forsvarar, men at han ikkje sa eitt einaste ord under rettssaka. Éi
vart dømd til tre år i fengsel. Ingen av dei seks kvinnene angrar på det som dei
var med på. Dei meiner at dei gjorde ei god gjerning - og berga liv, men det er
ikkje lett å få folk til å skjøna det. Mange knytte sjukesystrene nært opptil
nazistane, og kvinnene vart nøydde til å bera det med seg resten av livet. Ville
hjelpa Filmskaparane slår fast at dei ikkje har som mål å koma med den store
politiske forteljinga, men å visa ei personleg historie. - Var sjukesystrene
landssvikarar? - Nei, slettes ikkje. Dei bar ikkje våpen, og dei arbeidde i
saniteten. Dei hadde ein sterk draum om å hjelpa folk som var skadde. Dessutan
var dei unge, og slett ikkje alle hadde greie på kva som skjedde internasjonalt.
Mange av dei norske kvinnene levde eit hardt liv. - Somme var utan skikkeleg
mat, og i lange periodar levde dei på brenneslesuppe. Ei av kvinnene gjekk på
eigne bein heile vegen frå Wien til Danmark. - Var det rett å døma
sjukepleiarane til lange fengselsstraffar? - Nei, men mellom nordmenn fanst det
eit stort hat etter krigen. Sjukesystrene fekk ikkje sjansen til å fortelja si
historie, og valet som dei gjorde som tenåringar, måtte dei leva med resten av
livet. I sytti år ulma det under overflata, og somme av kvinnene har framleis
vanskar med å snakka om det som hende. Trilogi Filmskaparane omtalar Sju kammers
som den første filmen i ein trilogi. Dei har undervegs fått støtte både frå
Fritt Ord, Kulturrådet, NFI og NRK, men du vert ikkje feit av å laga
dokumentarfilm her i landet. - Men me har valt det sjølv - og me har lært å leva
på lite. Men overraskande nok - hin dagen var det tomt på kortet. Ikkje dekning,
stod det, seier Hilde K. Kjøs med eit skeivt smil - utan å forklara korleis
dokumentarfilmskaparane skal overleva til nye prosjekt er finansierte. 

Miljøverstingar får bygge som aldri før 

Hytter store som hus og prangande glasfasadar. Nyrike Noreg er i byggeboom og
miljøpolitisk dvale trass i valkamp. 

Det er Arkitekturens år i år, og Norske arkitekters landsforbund feirar hundre
år med ei rekke arrangement. I utanlandsk presse er det stadig vekk oppslag om
at Noreg nå er verdsleiande i ny og miljøvennleg arkitektur. Dag og Tid har i
fleire artiklar sett på norsk arkitektur, nå spør vi dei som driv med berekraft
og miljøsatsing om kva dei synest om alle dei nye glasveggane som prydar
hovudstaden. - I Oslo er ein altfor opptatt av utsjånad og store praktbygg, og
altfor lite av nytenking om berekraftig arkitektur, seier leiar av Ecobox,
Norske Arkitekter for Bærekraftig Utvikling, Maren Hersleth Holsen. Ho arbeider
dagleg med å fremje berekraft og miljøtenking både i byggebransjen og i
byplanlegging. Ho meiner det er eit paradoks at så mykje av offentleg debatt
handlar om overflate og estetikk når ein nå er i ferd med å få ein ny trend med
miljøtenking, ikkje minst med krav til energisparing. I Ecobox har dei sidan
1990-talet kursa arkitektar og andre i byggebransjen. I dag er dei fem
heiltidstilsette med fleire eksterne samarbeidspartnarar. Når
Arkitekturfestivalen på Vulkan går av stabelen nå i slutten av september, har
dei sørgt for å få sitt eige berekraftige arbeid på programmet. Ecobox har til
dømes stått i spissen for arbeidet med såkalla passivhus, energieffektive hus
med låge klimagassutslepp. Eit eksempel på eit lyspunkt midt i den ville
byggeboomen er at Asker kommune nyleg vedtok at alle nye kommunale bygg skal
vere passivhus. Men også passivhusa er omdiskuterte, blant anna for å vere
nettopp for passive, og ikkje stå for offensiv nok miljøtenking. Ecobox meiner
det er eit godt steg på vegen: Etterlyst miljøtenking - Eg opplever at folk
etterspør miljøtenking som aldri før. Lokalt handlar det ofte om omdømme og
sparetiltak når nye bygg skal opp. Ny kunnskap om berekraftig arkitektur blir
etterlyst rundt om i kommunane. - Mens energikrevjande hytteslott kjem opp som
paddehattar? - Ja, byggeboomen er eit velstandssymbol som har sin eigen
dynamikk. Vi er bortskjemte med tilgang på energi i dette landet og har kanskje
vent oss til å tenke at vi kan sløse. På den andre sida kjem det nå stadig nye
krav til bygg. Energimerking er eit viktig framsteg. - Må ein ikkje også vere
rik og privilegert om ein skulle ønskje å skaffe seg ein miljøforsvarleg bustad?
- Det er rett at folk flest ikkje har mykje miljøvennleg å velje mellom på
bustadmarknaden i dag. Men vi opplever at forbrukaren nå i aukande grad stiller
spørsmål som har med materialbruk, energi og miljø å gjere. Dette gir håp om at
den makta som ligg i etterspørsel også kan føre til endring. At folk vil
forlange å bu meir miljøvennleg. Men per i dag er det sjeldan at Ecobox blir
kontakta av private, trass i at interessa for design og arkitektur har tatt av i
rike Noreg. Hersleth Holsen i Ecobox gir velstandsnorge ansvaret; høgt forbruk
og mykje pengar i omløp gav ein boom for design og storslått arkitektur. Ho
avviser at det er sjølvposerande og lite miljøansvarlege arkitektar som har
ansvaret for dei prangande verstingbygga. - Vi gir ei kasse vin! I Bellona er
ein berre delvis einig i denne analysen. Frederic Hauge oppfordrar arkitektane
til å ta eit oppgjer med seg sjølve, dei er etter hans syn altfor mykje del av
ein treig og konservativ byggebransje. Bellona har i år tatt i bruk Noregs mest
miljøvennlege kontorbygg. - Nokon må gå i bresjen, seier Bellona-leiaren, - det
bør vere flaut å bygge noko som er dårlegare enn bygget vårt. Organisasjonen har
opplevd stor pågang av bygginteresserte og meiner at gode føredøme er viktig.
Dei vil gjerne bli utkonkurrerte av betre bygg. - Ei kasse vin til dei som
overgår oss og set opp eit enda meir miljøvennleg hus, lovar Frederic Hauge. Han
meiner byggherrar som får ture fram som dei vil, er ein viktig del av problemet,
og at rike Noreg bør ta seg råd til å bli miljøleiande på arkitektur. - Noreg
har ikkje ein gong vore leiande på energiøkonomisering, sjølv om vi nå etter
kvart har betre rettesnorer. Frederic Hauge kritiserer både lokalpolitikarar og
regjeringa for å vere for lite opptatt av miljø i den overoppheita byggeboomen,
ikkje eingong i Arkitekturens År kjem det opp i kommunevalkampen. - Miljø og
berekraftig utvikling er som alltid fråverande, hevdar han. Krav måtte til
Bellona-bygget ligg i Oslos nye miljøbydel Vulkan. Bygget er det første i sitt
slag, eit næringsbygg som oppfyller krava til energiklasse A. I det gamle
fabrikkområdet ved Akerselva er bydelen nå eit slags utstillingsvindauge for
energieffektiv og miljøvennleg bygging. Området fekk namnet Vulkan på grunn av
dei store utsleppa frå tidlegare tungindustri. Her er nå, blant andre, Dansens
Hus og Westerdal, og det er her Arkitekturfestivalen skal skje. «En festival for
den samfunnsengasjerte arkitekturen», som det står i programmet. Da Bellona såg
seg om etter eit nytt bygg, var teikningane for huset alt klare. Men miljøkrava
som Bellona stilte, førte til at arkitektane måtte tenke nytt. Det har gitt ein
positiv ringverknad til heile miljøet. I arkitekt-tenketanken Ecobox er ein også
opptatt av førebileteprosjekt som Norwegian Wood og i utviklinga av ein
klimanøytral bydel i Trondheim. Og ein ønskjer i framtida å heve blikket frå
energisparing til heilskapstenking rundt materialbruk, drift og transport. Ei
miljøtenking som handlar like mykje om korleis folk skal leve og jobbe, som det
å bu. Men så langt har aktivitetane handla mest om energisparing og
klimagassrekneskap. Framtiden i våre hender meiner dette er eit hovudproblem og
at fysisk tilrettelegging for ein såkalla grøn livsstil er det viktigaste. -
Bygger du bustader og arbeidsplassar nær kollektivknutepunkt, så tek fleire
bussen. Om alle får bu i kvar sin einebustad og får gratis parkeringsplass på
arbeidsstaden, ja, då køyrer alle bil, seier Arild Hjermestad, leiar i Framtiden
i våre hender. - Plasseringa av næringsbygg, hus og hytter betyr mykje både for
naturinngrepa, arealbruken og for transportmønsteret. Storleiken på bygga er
også viktig, til dømes er dei enorme hyttene vi bygger i Noreg eit teikn på at
mange ikkje bryr seg om miljøvern. Men det er også ein sterk trend at miljøomsyn
får bestemme. Eg trur at dette vil vinne fram. Passive politikarar - Men
politikarar er ikkje så opptatte av eit slikt miljøperspektiv? - Norske
politikarar er interesserte, men mest på papiret. Dei er for opptatte av
verkemiddel og tekniske løysingar på detaljnivå, og for lite opptatte av kva vi
vil med miljømåla. I staden for å vedta kor godt ein vegg skal vere isolert,
kunne dei vedtatt kor mykje energi eit hus får bruke. Dei må også forsterke
bygningskontrollen, slik at energiforbruket faktisk blir så lågt som krava
tilseier. Så kunne arkitektane og byggebransjen sjølv funne dei innovative
løysingane. Låg strømpris gir dessverre norske byggherrar mindre motivasjon til
å tenke langsiktig enn danske, svenske og norske byggherrar. - Kva tenker du om
norsk prestisjearkitektur? - Det er framleis for mykje fokus på det visuelle, og
for lite fokus på miljøkvalitetar. Miljøkrava til signalbygg bør vere strengare
enn til bustadar, nettopp på grunn av all merksemda som slike bygg får.
Framtidas luftslott? Det er mykje snakk om framtid når arkitektar skal drøfte
samfunnsansvar. Ein peikar helst framover når det blir snakka om
nullutsleppsbygg og solenergi. Samstundes veit vi at heimane våre står for 40
prosent av energiforbruket og at vi pussar opp eigne bustader for svimlande 50
milliardar i året, truleg med liten miljøgevinst. Over 90 prosent av dei bygga
som er under oppføring akkurat nå, er tradisjonelle, energikrevjande bygg. I
Naturvernforbundet minner leiar Lars Haltbrekken om at sytti prosent av husa
våre i 2030 alt står her. Altså må ein jobbe med tekniske forskrifter og
energikrav som fører til utbetring av eksisterande byggmasse. - Eit hovudproblem
er dei husa som finst. - Men vi er midt i ein byggeboom, kvifor så lite
diskusjon om bygga som kjem opp? - Det er som med energi. Når diskuterer vi det
i Norge? Jo, når det er kaldt om vinteren og dårleg med vatn i magasina. Men det
er eit paradoks at det blir bygt så mykje, men er så lite diskusjon om måten vi
bygger på. Vi er kanskje verdsleiande i prestisjebygg, men ikkje miljøleiande på
arkitektur. Vi bør ta mål av oss til å skape bustadfelt som kan bli
energipositive, altså produsere energi framfor å forbruke. I Arkitekturens år
skal Norsk Form neste veke arrangere konferansen Arkitekturrikets tilstand
(Onsdag 7. september i DogA, Oslo). Så spørst det om vi diskuterer luftslott
eller realiteten i det den norske bondesjela alltid har stått for: Å overlevere
jorda til neste generasjon i betre stand enn han var før. Sigrun Slapgard er
journalist og fast kommentator i Dag og Tid. Ei bygdebok 

Det meste i boka er berre av interesse for dei som jobbar i Dagbladet. Slik ei
bygdebok berre er interessant for dei som bur i bygda. 

Biografi Christopher Hals Gylseth: Storoksen. Arve Solstad og Dagbladet
Aschehoug 2011 Christopher Hals Gylseth har skrive ein biografi om den gamle
dagbladredaktøren Arve Solstad, med tilnamnet Storoksen, og tilhøvet hans til
Dagbladet. Forfattaren gjer sjølv merksam på at han har kjent familien Solstad i
mange år, utan at boka er autorisert av Solstad. I eit intervju i Dagbladet i
samband med lanseringa av boka fortel Solstad likevel at ideen til boka kom frå
han, medan han var professor II på Institutt for medium og kommunikasjon.
Gylseth klaga til Solstad at han hadde fått eit stipend, men hadde vorte
fråstole temaet sitt. Solstad tilbaud då generøst seg sjølv som nytt tema.
Gylseth har elles spesialisert seg på å skriva biografiar om middels store
personlegdomar (Øvre Richter Frich, Thorbjørn Egner, Elling M. Solheim, Olaf
Thommessen og dessutan ei apekvinne). Så kan ein spørja seg om kor mykje middels
ein personlegdom må vera for å fortena ein biografi. Redaktørokse Klokt nok
handlar denne boka ikkje berre om Solstad, men like mykje om avisa «hans».
Solstad sjølv har knapt hatt noko liv utanfor journalistikken, om ein skal tru
biografen. Ja, ein får inntrykk av at han vart fødd som journalist oppe i
Orkdal, og at dei første orda han sa var: «Eg skal verta redaktør i Dagbladet.»
I motsetnad til andre nyleg biograferte personar som Nansen og Næss er det lite
pikant å skriva om når det gjeld kjærleikslivet til Solstad. Tidleg og varig
gift med ungdomskjærasten, og skal vi tru boka, utan anna utruskap enn eit og
anna klaps på baken til kvinnelege journalistar. Så ein kan undra seg over
tilnamnet Storoksen. Eg trudde ein slik dyremetafor fortalde om andre
aktivitetar enn redigering. Men i dette tilfellet handlar det berre om kroppsleg
likskap med ein okse som i Vangsgutane vert nytta til arbeidshest. Solstad var
ein storvaksen arbeidshest for Dagbladet. Lausriving frå Venstre Og ettersom den
fjerde statsmakta er så viktig, særleg for seg sjølv, skulle det jo vera
interessant å få innsikt i utviklinga i eit så sentralt presseorgan som
Dagbladet frå slutten av 1950-åra til slutten av 1990-åra. Det er då to slag
innsikt vi kunne fått, ei allmenn og ei spesiell. Jau, biografen legg vekt på,
og får godt fram, korleis Solstad var ein viktig pådrivar for ei allmenn endring
i norsk presse frå byrjinga av 1970-åra: lausrivinga frå dei politiske partia og
framveksten av ein sjølvstendig politisk kommentarjournalistikk. På 1960-talet
kunne til dømes Norsk Dusteforbund senda ut ei innstendig oppmoding til
leiarskribenten i Arbeiderbladet om å senda leiarane sine direkte til
Dusteforbundet for å spara tid. Dei likna på Pravda-leiarar. Men slike leiarar
hadde likevel makt. Dei var dei direkte orda til Arbeidarpartiets
regjeringsmakt. Under Helge Seip som redaktør var dagbladleiarane dei direkte
orda til Venstres (makteslause) opposisjonsmakt. Men då koalisjonsregjeringa
Borten kom, fanst det ikkje lenger eitt regjeringsorgan. Slik vart pressa fri,
men måtte byta ut den makta ho før hadde lånt frå to andre statsmakter, med si
eiga, pressespesifikke makt. Solstad frigjorde Dagbladet frå Venstre, og han,
som var ein av dei første magistrane i statsvitskap, utvikla ein innsiktsfull
politisk kommentatorstil som gav sjølvstendig pressemakt. Dregne mot makta
Samstundes går det fram av biografien korleis slike individualiserte politiske
journalistar kjenner draginga frå den makta som verkelege politikarar har, og
korleis dei krinsar kring ho som bier kring ei honningkrukke, anten i
presselosjen eller på statsministerens kontor. Dette galdt ikkje minst Solstad
sjølv. Venstremannen ser ut til å ha vore merkeleg fascinert av maktmenneska i
Arbeidarpartiet. For det meste er likevel pressas eiga makt negativ; ho
balanserer og avslører dei andre maktinstitusjonane, meir enn ho klarer å vera
kongemakar. Så det må ha vore ei stor tilfredsstilling for Solstad, saman med
sin «Woodward», Per Vassbotn, å styrta Borten-regjeringa, og framskunda
oppløysinga av Nordli-regjeringa. Ikkje verst å sjå tilbake på! Alt dette er av
allmenn interesse. Likeins korleis Dagbladet etter mykje indre strid vert ei
tabloidavis, først berre som format, men dinest innhenta av marknadskreftene til
å verta det i gagnet òg. No vert fasiten for denne utviklinga publisert dagleg:
Avisa kan no samanliknast med dei gotiske katedralane som i mellomalderen var
fylte av bilete, av di allmugen ikkje kunne lesa. Medan dei som kan lesa, vert
frelste av dei djuptpløyande medisinske artiklane som førstesida tilbyd. Må
lyfte blikket Derimot er det berre så altfor mykje av spesielle innsikter i
boka. Side opp og side ned om interne maktkampar og intrigar, ikkje minst i
samband med langdryge tilsetjingsprosedyrar. Det utgjer kan henda meir enn
halvdelen av boka. Jau, om redaksjonen i Dagbladet hadde vore like viktig som
det sovjetiske politbyrået, og til dømes disponert atomvåpen, ville det
sjølvsagt vore interessant å lesa om konfliktar mellom Egeland og Skouen. Vi
høyrer òg om mykje gild drikking og røyking. Men det vi som ikkje høyrer til
presseverda saknar når det gjeld desse spesielle innsiktene, er at biografen
lyfter blikket og fortel oss om og på kva vis maktkampane og festinga i
Dagbladet var ulike frå dei i andre aviser. Bygdebok Slik det no står, vert det
meste berre av interesse for dei som jobbar i Dagbladet. Slik ei bygdebok berre
er interessant for dei som bur i bygda. Noko nytt sladder er det vel òg, slik at
journalistar frå andre pressehus kan ha noko å tala om over fredagspilsen. Men
eg tippar det meste er utsnakka alt. Boka er illustrert med mange bilete av
Solstad som drikk og røykjer. Positivt er det at det ikkje er nokon nakenbilete
av han. Men følg med i Aftenposten... Arild Pedersen er professor i filosofi ved
Universitetet i Oslo. Vikingar i tjukkaste Afrika 

Han har brukt meir enn tjue år på å skriva ein murstein av bok om vikingar på
Kongo-elva. 

Litteratur Tore Kvæven (42) er lærar frå Sirdal i Vest-Agder, og denne hausten
debuterer han med den eventyrlege vikingromanen Hard er mitt lands lov. - Eg
byrja på romanen då eg var student på Ås for meir enn tjue år sidan. Eg såg for
meg ei lita novelle om eit vikingskip som hadde kome i drift på havet og hamna
på Afrika-kysten, men prosjektet har ete på seg og endra seg. Eg har hatt det
som eit hobbyprosjekt - med fleire pausar innimellom, fortel Kvæven. Undervegs
har han lese Snorre, islendingesogene og ei rekkje historiske bøker om
vikingtida. Men historieinteressa omfattar ikkje berre vikingane, og han har
lese mykje om zuluane, om boarkrigen og nordamerikansk historie frå
nybyggjartida. - Særleg har eg vore interessert i periodar med store
omveltingar, fortel han. Vikingar i Afrika Handlinga i vikingromanen byrjar i
Roma i 1010 der eit digert vikingskip har lagt til kai. Om bord er det ei
blanding av skandinavar, islendingar og færøyingar. - Eg ville skriva om den
tida då den gamle åsatrua rådde, og eg ville ha ein hovudperson frå Grønland. Eg
har lenge vore fascinert av det som skjedde der etter at Eirik Raude kom dit, og
at det voks fram bygder som levde vidare i fleire hundre år, men som vart borte.
Samstundes prøver eg å visa det store spennet i vikingtoktene. Dei gjekk frå
Island til Grønland - og frå Grønland til Amerika. I tillegg er det kjent at dei
plyndra kysten av Nord-Afrika. Snorre omtalar fleire vikingkongar som plyndra
byar i Nord-Afrika. Arabiske kjelder stadfester dette, og det er skrive ein god
del om korleis folk oppfatta plyndringane. Frå Sevilla i Spania er det kjent at
arabarane slo vikingane i eit større slag, og at vikingane vart hengde på
torget. - Men vikingane har aldri teke seg oppover Kongo-elva? - Nei, det er fri
fantasi. På Kanariøyane er det funne spor etter vikingar, men det er ikkje full
semje blant historikarar og arkeologar. Grønlendingen I romanen fortel Tore
Kvæven om det norske vikingskipet «Havjerven» som er ute på eit kombinert
plyndrings- og handelstokt. Dei har plyndra seg nedover i Europa, men det har
ikkje gått så bra. - Dei kjem til Roma og legg seg til der for å driva handel.
Der kjem det om bord ein mann som er ukjent for alle, og han tek kontakt med
hovdingen. Han har kart og fortel om ei eldgamal handelsrute som fønikarane
brukte ved kysten av Afrika. Derifrå gjekk dei oppover ei elv til dei indre
delane av kontinentet der det finst mykje gull. - Den framande mannen Ulfr kjem
med framlegg om at dei skal dra til Afrika. I staden for å handla skal dei
plyndra det afrikanske riket. Hovdingen har aldri høyrt om skip som har reist i
den retninga, og han er skeptisk. Han trur ikkje at det finst siviliserte folk
eller rikdom i området, og han svarar nei til å reisa dit. - Ulfr provoserer
kjapt fram eit slagsmål, og han drep hovdingen. Mannskapet er ikkje viljuge til
å akseptera ei Afrika-reise, og dei viser til at hovdingen har noko ugjort i
Spania, der dei vart svindla på vegen nedover. Kan Ulfr hemna det som skjedde
der, kan vikingane vera viljuge til å følgja han. Det greier han, og dei legg ut
på den lange reisa vidare sørover mot Afrika-kysten. Dei kjem til slutt fram til
eit rike som har fått namnet Mapungubwe, som ligg på grensa mellom Zimbabwe og
Sør-Afrika. I dag er staden verdsarvminnesmerke. Svære skip Tore Kvæven har
vitja Afrika fleire gonger. - Eg har vore både på kysten av Nord-Afrika og i det
sørlege Afrika, der vikingane i boka endar opp, men eg har aldri segla på
Kongo-elva. - I boka fortel du om vikingskip med hundre og førti mann? - Så
store skip er omtalte fleire stader. I arbeidet med boka har eg hatt kontakt med
båtbyggjaren Jon Bojer Godal, som er involvert i bygginga av verdas største
replikk av eit vikingskip i Haugesund. - For meg har det vore viktig å få til ei
spennande forteljing, men samstundes har eg freista å gjera boka så historisk
korrekt som mogleg, fortel Tore Kvæven. 

Arbeid meir og betre! 

Berre lektorar, meir sentralstyring, høgre lærarløner og framleis einskapsskule
er råda Organsiasjonen for økonomisk utvikling og samarbeid (OECD) gjev for
norsk skule. 

Kva er skuleforskarane samde om? At læraren er alt og resten så godt som
ingenting. I 1969 publiserte skuleforskaren S. E. Eidet ei gransking i
fagtidsskriftet Forskning og danning. Granskinga vart mykje sitert ei tid, for
så å verta gløymd. I artikkelen som heitte «Undervisningstida i barneskolen»,
hadde han samanlikna by- og landsskular i Noreg. I byen gjekk elevane på
folkeskulen kvar dag, på landet berre annankvar dag. Fyrst etter sju år med
skule fekk elevane på landsbygda like mange timar som dei i byane. Vi som berre
gjekk annankvar dag i barneskulen, kan finna mykje trøyst i granskinga, for ho
synte nemleg at vi som fekk lite undervising, gjorde det like godt som alle dei
som fekk mykje undervising når ein såg på sluttresultatet etter ni år med
skulegang. Konklusjonen var klår: Timetal tyder lite eller ingenting for kor
flinke elevane vert. Vi kunne kanskje ha stogga der og berre konsentrert oss om
å få så flinke lærarar som råd er inn i skulen. Men det har ikkje stogga der,
for kvart år som går, vert det berre fleire og fleire forskingsartiklar og
rapportar om stoda i norsk skule. Sist ute no er OECD. I samarbeid med
Undervisingsdepartementet har dei laga den forskingsbaserte rapporten Improving
Lower Secondary Schools in Norway. I den fortel OECD kva dei meiner vi nordmenn
bør gjera for å auka kvaliteten i ungdomsskulen; det er ikkje reint lite.
Hovudråda er desse: meir sentralstyring i regi av Utdanningsdirektoratet, betre
evalueringar av lærarar og meir rapportering. Altså lite nytt under sola, men
OECD seier òg: Norske lærarar bør få mykje betre løn, men då i byte mot mange
fleire undervisingstimar sidan norske lærarar er mellom dei som har færrast
undervisingstimar i OECD. Få likar å vera i puberteten Ungdomsskulen er der det
går gale i dei fleste land. Born flest er motiverte i barneskulen, og når
ungdomen passerer seksten, går motivasjonen opp. I åra imellom, derimot, fell
mange frå. Éin av fire femtenåringar gjennom heile OECD-området orkar ikkje
engasjera seg i skulen, dei gjev opp. Særleg gale går det med dei som må byta
skuleslag fleire gonger, frå barneskule, til storskule og til ungdomsskule. Her
har Noreg ein føremon, seier OECD, våre born byter berre éin gong, frå
barneskule til ungdomsskule. Men der det verkeleg har noko å seia, gjer Noreg
det relativt dårleg. Lærarane våre, med eit lite unnatak for Oslo, vantar
fordjuping i fag, har dårleg praksistrening, dei har låg løn, dei underviser
lite og får liten eller ingen stønad eller instruksjon frå skuleeigarane og
rektor. Den desentraliserte norske kommunesektoren gjer det òg vanskeleg å
gjennomføra reformer, og dimed vert det vanskeleg å straumlineforma systemet.
Dette seier rett nok OECD samstundes som dei seier at det er liten skilnad
mellom norske skular. Dei norske skilnadene er ikkje mellom skular, men i
skular. Eit anna problem OECD peikar på, er at det som skjer i norsk skule, er
lite evidensbasert. Norske skuleeigarar, altså kommunane, veit i liten grad om
det dei gjer, verkar. Rådet OECD har mot slikt, er at Utdanningsdirektoratet
skal laga nokre klåre visjonar, som dei deretter «kommuniserer» til skulane.
Skulane skal i sin tur rapportera attende til direktoratet om kva dei brukar
pengar på, og korleis resultat av denne pengebruken er. Norsk skule må altså
produsera meir statistikk og fleire rapportar. Lærarane er neppe glade for slike
råd, dei har i mange år no klaga over den auka rapportskrivinga og
sentralstyringa frå direktoratet. Den siste meiningsmålinga på feltet syner at
ni av ti lærarar meiner at det auka byråkratiet i skulen går utover
undervisinga. Noko mange lærarar derimot vil seia seg samde i, er rådet om at
alle lærarar må gjennom ei masterutdaning som inkluderer lengre fagleg
spesialisering og ein praksisnær pedagogikk tilpassa ungdomsskulen. Altså
lektorutdaning. Men her vert OECD neppe høyrd. Departementet har frå før sagt at
dei færraste av lærarskulane har kapasitet til å utdana folk på masternivå. OECD
bed òg om at ein må skapa ordningar som gjer at betre kvalifiserte kjem inn i
skulen. Men også her har departementet sagt nei. Nær 70 prosent av dei som går
og har gått på dei norske lærarskulane dei seinaste tolv - femten åra, hadde
ikkje kome inn om dei måtte hatt minst fire i norsk og matematikk. Med eit slikt
krav må dei fleste av dei trettito lærarhøgskulane i Noreg leggjast ned. Gamle
lærarar Ein annan ting som uroar OECD, er den høge alderen til norske lærarar og
at dei fleste lærarane som underviser, særleg på landsbygda, ikkje har
universitetsbakgrunn, men kjem frå ålmennlærarskular. Dimed underviser ein stor
del av lærarmassen i fag som dei ikkje har føresetnader for å undervisa i, og
dei gamle ser ikkje ut til å verta avløyste av nye og betre lærekrefter. Dette
vert stadfest av SSB-tal som syner at Noreg i 2020 kjem til å vanta mellom
16.000 og 20.000 kvalifiserte lærarar. Eitt av svara OECD kjem med her, er ei
stor og omfemnande satsing på etterutdaning, og at lærarar vert underviste i
konkrete metodar for korleis ein skal læra elevane opp i matematikk og naturfag.
Noko ungdomsskulelærarane ikkje kan svara for, er korleis dei elevane som kjem
inn, er førebudde. OECD seier at det ikkje finst nokon sams standard i Noreg om
kva borna skal kunna etter barneskulen. OECD bed òg på nytt Noreg om å gripa inn
svært tidleg når born har lærevanskar, dette kan gjerne skje både i barnehage og
dei fyrste åra i småskulen. Rett nok er mange elevar vonbrotne over vantande
utfordringar når dei byrjar i ungdomsskulen, men samstundes syner den
internasjonale matematikk- og naturfaggranskinga TIIMSS at problema vert laga i
barneskulen. I Noreg testa ein fjerdeklassingane i 2003, i 2007 testa ein så dei
same elvane i åttande klasse. Den relative skilnaden mellom elevane var den
same, og dei norske elevane låg ved båe høve under gjennomsnittet for heile
OECD-området og heile to år etter elevane i dei beste landa. Tendensen held fram
gjennom heile ungdomsskulen, som altså ikkje verkar utjamnande mellom elevane.
På den såkalla PISA-testen har Noreg alltid vore under snittet i naturfag- og
matematikk. I matematikk har det ikkje vore framgang dei seinaste åra. Men i
2009 scora vi like godt i lesing som i 2000, etter at vi hadde hatt ein nedgang
i 2003 og 2006. Det er jentene som dreg opp gjennomsnittet her; få land i OECD
har større skilnad mellom kjønna når det gjeld lesekunne. Ja til einskap På eitt
felt merkjer Noreg seg verkeleg ut internasjonalt. Langt dei fleste landa i OECD
lèt born som ikkje har lært seg det dei skulle, gå skuleklassar opp att. I mange
land må opptil 35 prosent av skuleelevane gå same klasse fleire gonger. I Noreg
har vi ingenting av slikt. Her er OECD heilt på norsk side. OECD åtvarar på det
sterkaste mot å skilja ut elevar etter evner og mot ulike utdaningslaup før
vidaregåande skule. OECD hevdar at forskingsresultata er heilt klåre: «Same kva
studiar ein ser på, er forskingsresultata konsistente: Skulesystem der alle
elevar har det same høvet til å læra (same timeplan og felles skule), (...) får
betre resultat enn der det vert praktisert nivådeling.» Her høyrer det rett nok
med å nemna at OECD talar om gjennomsnitt. Det som er ein føremon for gruppa, er
ikkje alltid ein føremon for kvart individ. Eit anna felt som Noreg peikar seg
svært positivt ut på, er i pengebruk. Den høge pengebruken, meiner OECD, syner
at Noreg tek utdaning på alvor, og dei store utgiftene gjer at vi kan få svært
mykje ut av pengane om dei vert nytta på rett vis. I ungdomsskulen nyttar vi til
dømes heile 45 prosent meir enn gjennomsnittet i OECD. Men, peikar OECD òg på,
det ser per i dag ut til at den høge pengebruken ikkje gjer norsk skule betre.
Det som gjer norsk skule betre, derimot, er at løna til foreldra ikkje spelar ei
stor rolle for kor godt borna gjer det på skulen. Noreg gjer saman med resten av
dei skandinaviske landa det svært godt her. Men dette er truleg mest ein
funksjon av den samanpressa nordiske lønsstrukturen. Foreldre, uavhengig av
utdaning, tener nokså likt her til lands. Ser vi derimot på samanhengen mellom
utdaninga til foreldra og prestasjonane til borna, vert det straks verre. Om ein
ser på skilnaden mellom born med foreldre med grunnskuleutdaning og born med
foreldre med høgre utdaning og så samanliknar sjansen for å taka høgre
utdanning, har utviklinga i Noreg gått i dramatisk feil retning dei seinaste
tiåra. I 1982 var skilnaden 23 prosent, i 2002 var han 32 prosent. Liten grunn
til å arbeida Men likeløna i Noreg skaper òg problem. OECD meiner at den stadig
aukande uføreraten mellom ungdom som nett har slutta i skulen, kan ha samanheng
med kva ein sit att med i lommeboka. Det løner seg nemleg i liten grad å satsa
på utdaning. Som OECD skriv: Jamvel folk med høgre utdaning og doktorgrad «har
like stor risiko for å hamna i den lægste som den høgste lønskategorien.» Og som
dei òg skriv: «Norsk ungdom (...) er ikkje særleg engasjerte i undervising eller
læring (...) og vantar incentiv.» Dei unge ser ut til å meina at dei har lite å
vinna på å arbeida hardt i skulen, om vi skal tru OECD. Men, vert det
understreka, norsk ungdom likar seg særs godt i skulen samanlikna med dei fleste
andre land. Og det må då vera ein bra ting. Men det er altså rom for høgre løn
for lærarane, men då, seier OECD, må dei arbeida hardare og truleg få større
klasser. Konklusjonen til OECD er altså at alle bør verta betre og arbeida
hardare. Noko anna hadde vel vore uventa. Burlesk folkelivsskildring 

Som folkelivsskildrar blir Levi Henriksen som ein arvtakar etter Vidar Sandbeck.

Roman Levi Henriksen: Dagen skal komme med blå vind Gyldendal 2011 Scene mot
slutten av Levi Henriksens nye roman, Dagen skal komme med blå vind: Dei to
brørne Ruben og Mikael Hildonen slåst ute på kyrkjegarden. Inne i kyrkja held
presten gravtale over faren til dei godt vaksne Hildonen-brørne. Og dei slåst
slik at dei til sist trillar ned i den grava faren snart skal gravleggjast i.
Nokon vil seie at slikt noko er ein vel dryg munnfull - sjølv i det litterære
Skogly, i traktene aust for Kongsvinger. Nokon vil seie at Levi Henriksen driv
sin tematikk om eit betent syskenforhold heilt heim, lèt det stå på spissen og
dirre. Andre vil seie at dette er god og harmlaus underhaldning utan den
motstanden som god romankunst har å by på. Skiten og lesarvenleg romantikk Dagen
skal komme med blå vind er Henriksens fjerde roman. Den liksom-poetiske tittelen
gir sjølvsagt minningar om debutromanen Snø vil falle over snø som har falt, men
romanen frå i år er betre, iallfall reint stilistisk. Her er færre klisjear både
av tankemessig og språkleg art, språk og biletbruk er ikkje riktig så svulstig,
og dialogen mellom personane i boka glir stort sett ganske naturleg og lett. Men
du verda så mye storm og uvêr det er langs Baklengselva i Austbygda aust for
Kongsvinger! Og du verda som Hildonen-familien i generasjon etter generasjon, år
etter år, blir offer for stormen. Når faren Stener Hildonen skal til å knulle
nabokjerringa, bryt stormen laus, og den eldste sonen, den gong berre eit barn,
ringjer heim og fortel mor si om kva faren er i ferd med å gjere. Og mora ut i
bilen i stormen saman med hovudperson og yngsteson Mikael for å «ferske»
ektemannen. Og bilturen endar i ei ulykke der mora misser synet... Og dette er
berre éin av stormane familien blir råka av. Dette er sjølvsagt ikkje realisme,
heller ikkje dirty realisme, men halv-dirty romantikk, ispedd eit heilt spesielt
typegalleri, krim, road-movie, pinsevennmiljø, sentimentalitet og
narko-torpedoar som når som helst kan rive botnen heilt vekk frå outsideren og
taparen Mikael som alt er i kneståande. Til saman blir alt dette til ein svært
så lesarvenleg miks. Og Levi Henriksen er no ein driven forteljar som
porsjonerer forteljinga ut i høvelege dosar slik at han held på spenninga og
arbeider fram ein skikkeleg page-turner. Folkelivsskildring, ikkje roman Roman
står det med skrå skrift under tittelen fyrst i boka, slik det plar gjere. Det
spørst om ikkje Levi Henriksen hadde vore betre tent med nemninga
folkelivsskildring i staden for roman. Lesen som roman blir denne boka ikkje
noko anna enn enda eit innslag i den jamne, norske maraton-prosaen, rett nok i
øvste divisjon. Tek ein andre briller på, vil ein sjå noko anna. Eit døme:
Mikael Hildonen skal rane ein bensinstasjon i Kongsvinger for å skaffe pengar
til nokre torpedoar som er etter han. Så han parkerer framfor bensinstasjonen
for å avvente den rette augneblinken. Og medan han sit der i bilen med
finlandshetta si, stengjer bensinstasjonen for kvelden, og Hildonen må køyre
dukknakka heim i Range Roveren sin med uforretta sak. Dette er sjølvsagt ei
flott avkleding av ein bygdefomling, han som vil det gode, men som blir kasta ut
i det vonde og som ikkje eingong får fomla seg til å finne ut om det kan kome
noko ut av å prøve det vonde i teneste for det gode. Slikt som dette kunne
kallast folkelivsskildringa sin måte å karakterisere personane på, og det er
truleg som folkelivsskildrar at Henriksen kan framstå som sentral
samtidskronikør, som kronikør i Bygde-Noreg. Slik blir Henriksen ein arvtakar
etter Vidar Sandbeck som folkelivsskildrar, og når han så nyttar drag og formlar
frå ulike romankategoriar og frå populærkultur, så er det eit bidrag både til å
utvikle sjangeren og til å streke under ein underliggjande tematikk i boka som
har noko med det symbiotiske forholdet mellom bygd og by å gjere og med det
symbiotiske forholdet mellom lokale kulturuttrykk og underhaldningsindustri i
Bygde-Noreg no til dags. Ole Karlsen er professor i nordisk litteraturvitskap
ved Høgskulen i Hedmark. Tiltak mot valdtekter 

Stadige overfallsvaldtekter er øydeleggjande for ein by. 

Det hjelper lite å påpeika at dei fleste valdtekter skjer i heimen og på festar
med mykje alkohol og rusmiddel. Slike valdtekter er tragiske og må sjølvsagt
førebyggjast, men overfallsvaldtekter skaper frykt og påverkar alle på ein heilt
annan måte. Kva gjer så Oslo? For det fyrste må ein skjøna at Oslo er ein storby
med alle dei kriminalitetsproblema det medfører. Å seia at Oslo er ein trygg by,
er uansvarleg sjølv om sjansen for å oppleva vald likevel er liten. Slagordet «Å
ta natta tilbake» er rett, men naivt. Ein storby er eit komplekst fenomen der
ein må ta sine klare forholdsreglar. Ein må ikkje gå åleine heim seine kvelden
og natta der det er lite folk. Så bør ein tillata fleire overvakingskamera der
det kan vera til hjelp. Den sterke motstanden mot overvakingskamera frå enkelte
hald syner ei overdriven prinsipiell vektlegging på vern om privatlivet. Å verta
filma på særskilde offentlege stader må ein kunne godta, særleg når videoen vert
sletta etter ei viss tid. Å kutta videovervakinga på Oslo S ville vore heilt
uansvarleg. Men det viktigaste tiltaket er at politiet får meir ressursar. Det
må diverre seiast gong på gong: Politiet i dette landet er underbemanna. No når
Oslo er midt i ei valdtektsbylgje, må alle offentlege og friviljuge instansar
vera pragmatiske og bidra til ekstratiltak. Og folk må melda seg som natteramn.
Samstundes må ikkje politiet takka nei når Garden er viljug til å patruljera
Slottsparken for å hindra fleire valdtekter. Sjølvsagt skal ein skilja mellom
hæren og politiet, men her må ein kunna sjå det praktiske i framlegget. Garden
er uansett i området og må kunna avlasta politiet i ein prekær situasjon. Kva så
med det faktum at mange av overfallsvaldtektene er gjorde av personar med
ikkje-vestleg landbakgrunn? Det må talast ope om - utan det kan ein ikkje setja
i verk målretta førebyggjande tiltak. Utfordringa er å gjera det på ein måte som
ikkje stigmatiserer store grupper i dette landet. 

Råare og tydelegare bibelspråk 

Før heitte det «det syndige mennesket», no «kjøt». Ein myriade av liknande døme
gjer biletspråket i den nye Bibelen både råare og tydelegare. 

Bibelen Ny-omsetjing Bibelselskapet 2011 Tolv forfattarar har arbeidd med stil
og språkleg utforming i den nye utgåva av Bibelen. Alle har arbeidd med
sambandet mellom meining, stil og estetikk. Forfattarane har gått til oppgåva
med stort ålvor, nokre engstelege, nokre meir overraska enn andre, men alle har
funne stor glede i det. Eg gjorde ein snarveg og hadde ein liten prat med Magnar
Kartveit, professor ved Misjonshøgskolen i Stavanger. For å forklåre
motivasjonen for arbeidet peikar han mellom anna på at den gamle typen
bibellesarar er borte; dei som drøfta tolkingar, usemjer og uklåre tekststader
nøye. Nye lesemåtar er komne inn, særleg frå USA, ein les ut frå meir ferdiglaga
mønster. Forkynnarane nyttar mykje anekdotar, dømesoger - preikene er alt anna
enn tekstutlegging. Kartveit vonar det no vert mogleg å samanlikne ulike
utgåver, så interessa for samtalar og diskusjonar om lesemåtar aukar. At den
katolske kyrkja vil bruke dei nye omsetjingane, kan òg trekkje i samlande lei.
Meir orientalsk 1978/1985-utgåvene var kommunikativt orienterte. Ein freista
motarbeide kjensla av framandsleg språk og la i staden inn forklåringar. I viss
mon vart teksten dermed meir abstrakt. No er det ikkje gjort store endringar,
men mangfaldige små. Vørdnaden overfor grunnteksten karakteriserer Kartveit
slik: Ein har fått attende meir av det orientalske, litt framandslege svipet i
tekstane i og med at dei gjennomgåande er vortne meir poetiske i form og ordval.
I grunnen har ein vekt opp att noko av tonen og prinsippa til Alexander Seippel
(1851 - 1838). Seippel var orientalist, samla òg norske stev og skreiv sjølv
lyrikk. Då han arbeidde med bibelomsetjingar til nynorsk, var han oppteken av at
kvar og ein skulle kunne skjøne omsetjingane ut frå eige språkleg
tradisjonsstoff, samstundes som teksten skulle vekkje undring over opphavlege
uttrykksmåtar. Klassisk litterært verk Bibelutgåva er då òg eit klassisk
litterært verk - difor er det laga ein eigen versjon (berre på bokmål), den
såkalla «litteraturutgåva». Kapittel- og versinndelingar som ikkje har noko å
gjere med organiseringa av dei opphavlege tekstane, er reinsa bort, nye
kapittelinndelingar har fått stutte overskrifter. Tanken er at det skal verte
lettare å lese den versjonen av Bibelen for mange grupper. Klassikarane vert i
vår tid utnytta på nye måtar i internasjonal populærkultur. Å ha tilgang til
gode referanseverk er atter viktig for å skjøne samtidskulturen. Nye tekstfunn
Fornyingsarbeidet har bygd på omfattande forsking og analysar av nye tekstfunn i
etterkrigstida (to nye bibelvers er funne!). Ein har lagt vekt på at Bibelen
handlar om relasjonane mennesket har til omverda - andre menneske og Gud. Dermed
bort med det alderdomlege «Fader» (mest ikkje brukt av nokon i kvardagstale anna
enn som bannord) i Fadervåret, no ber ein både på bokmål og nynorsk til «Vår far
i himmelen». Mange nynorskingar ville nok likt betre «Far vår», slik Seippel
skreiv. Tendensen i NN-omsetjinga er å setje pronomenet framfor substantivet når
det skal vere høgtidsamt («ditt namn», «hans hus», «hans hand»); i nokon mon
motverkar det konkretiseringa. I BM-utgåva er den slåande abtraherande draget at
ein gjerne nyttar enkel binding i substantiv i staden for dobbel. Og sjølv om
diftongane er innførde i mange ord som før ikkje fekk ha dei (bein, grein), så
får ikkje a-endingar nyttast i substantiv, boken og elven er verdigast. BM har
likevel lettare, friare syntaks, tydeleg påverknad frå NN-arbeidet. Val som
verkar inkluderande med omsyn til kjøn, er gjorde der grunnteksten gjer det
mogleg; der det før stod «brør» i tiltale/omtale av både kvinner og menn, står
no «søsken». Nemninga «Menneskesonen» er no berre for Jesus i NT, men er i
grunnteksten òg brukt om profetar i GT. Tanken om Jesus som profet vik dermed
meir i bakgrunnen. Strengt teke verkar dette valet tekstforklårande, med di ein
vel bort lesemåtar. Kroppsnært Den tapte møydomen i profetien i Jesaja 7,14, der
almah er omsett til «den unge jenta» har alt lenge oppteke journalistar. Som
mellom andre Anders Aschim har peika på, så er Maria framleis møy i
Nytestamentet (sjå Luk 1,27; Matt 1,23). Vel så interessant er det at «hore»,
«skit» og «piss» no er kurante ord. M.a. av den grunn skjønar vi nok profetane
lettare når dei nyttar horeri om å vere utrugen, og skit og piss om elendige
tilstandar folk kan kome ut i. Språket er overalt meir kroppsnært - truleg dels
ei spegling av det fenomenet i moderne lyrikk som Hadle Oftedal Andersen og
andre har kalla «kroppsmodernisme». I staden for å tale om «det syndige
mennesket» seier ein no «kjøt»/»kjøtt». Sameleis er «det indre» i mennesket
omtala som hjarter og nyrer. Der det før heitte Guds makt, møter vi Guds hand.
Ein myriade av liknande døme gjer biletspråket både råare og tydelegare.
Friskare Salmane verkar fornya og friskare ved at ein jamvel har makta å
overføre til norsk språkkjensle ein rytmikk som byggjer på kva ein veit om den
opphavlege hebraiske liturgiske songen. Dermed vert salmane meir kroppsnære
gjennom at dei vert meir songbare, men òg kjensla at dei kan dansast etter. Det
vert lettare å sjå, igjen - slik det var med dei fyrste nynorskomsetjingane som
Samlaget stod for - at språkarbeid er del av eit frigjeringsarbeid, frå bundne
formular og tankemønster. Sjølv er eg lei for at ord som «ljos» og «hjå» er
borte. Eg tykkjer òg det er pussig at det må heite «skal bli» når «å verta» er
gjennomført. Men eg græt ikkje for at vi møter forsamlingar istadenfor
kyrkjelydar. At vi no ofrar somme ord vi er glade i, mellom anna av di dei lever
i salmespråk og i mange dialektar, må vegast opp mot måten dei nye omsetjingane
verkar. Kan hende ser vi starten på ei historisk fruktbar utvikling. Stor
innverknad I vår tid gløymer vi ofte at då Bibelen tok til å verte allment
tilgjengeleg i Europa, utetter syttande og attande hundreåret, så fekk det stor
innverknad på kva folk tenkte om rolla til litteraturen i kultur- og
samfunnsliv. For John Milton, Alexander Pope, William Blake og mangfaldige
poetar i tidleg nytid, gav Bibelen støtte for oppfatninga om at diktaren er
skapar, profet og fornyar samstundes. Moralfilosofi og samfunnstenking i
tidlegmoderne tid er òg sterkt prega av ei for oss overraskande positiv
oppleving av syndeskulda: Vi er berre menneske. Vi eksisterer ved å handle feil
- medvit om det feilbarlege krev at vi er tolerante, men òg kritiske til kva som
driv oss vrange vegen. Samstundes har vi personleg tanke- og handlingsrom, med
ansvar og medvit om at vi kan setje oss mål som forbetrar oss sjølve og verda.
Slike oppfatningar skapte grunnlaget for ei drøftande, normdannande
offentlegheit. Kan hende vil desse bibelutgåvene på nytt vere med på å minne oss
om at vi som feilande menneske saman kan søkje svar på koss tilhøva vert betre.
Bjørn Kvalsvik Nicolaysen er professor i lesevitskap og fast bokmeldar i Dag og
Tid. Han var konsulent på retoriske spørsmål i ferdistillinga av den nynorske
omsetjinga av Gamletestamentet. Lett å få ned sjukefråværet 

Éin av ti ålmennlækjarar gjev folk med psykiske lidingar gradert sjukmelding i
sju av ti tilfelle. Ein tiandedel gjev alltid full sjukmelding. No stig talet på
sjukmelde atter ein gong. 

Sjukefråvære «Det legemeldte sykefraværet gikk opp med 2,8 prosent fra 2.
kvartal 2010 til 2. kvartal 2011», skriv NAV i ei pressemelding som nett vart
send ut. Mennene var borte 4,3 prosent av tida, kvinnene 7,4. I tillegg kjem dei
som har sjukefråvære utan å ha vore innom lækjar. Tek vi med desse, vert det
samla sjukefråværet 6,5 prosent. Tendensen er den same som i tidlegare år; medan
fråværet til menn ligg stabilt, aukar det for kvinner. 15,3 prosent av
sjukmeldingane kjem av psykiske lidingar, ein auke på 25 prosent dei seinaste ti
åra. Sidan dei psykisk sjuke er lenger borte enn andre sjukmelde, er 20 prosent
av sjukefråværet no eit resultat av psykiske lidingar. I OECD er det ingen land
som har ein så sjuk folkesetnad i arbeidsfør alder som Noreg. Kvifor er det
slik? Og kvar er eventuelt nyhenda i desse tala? Har vi ikkje høyrt det før?
Jau, mange gonger. Ekspertgruppe på ekspertgruppe vert sett ned,
forskingsmillionane fløymer lett, NHO og LO går inn avtalar om inkluderande
arbeidsliv, NAV får stadig større løyvingar, arbeidsgjevarane går i møte etter
møte. Men fråværet får vi ikkje ned. Sist det braut ut panikk om sjukefråværet,
var i 2009. Jens Stoltenberg sa at det store fråværet kunne truga den norske
velferdsmodellen, og arbeidsminister Hanne Bjurstrøm sette ned ei
snøgtarbeidande ekspertgruppe. Gruppa fekk eit avgrensa mandat. Inkluderande
arbeidsliv Den formelle grunnen til at gruppa vart sett ned, var at avtalen om
eit inkluderande arbeidsliv (IA-avtalen) som byrja i 2001 og vart fornya i 2006,
atter skulle fornyast i mars 2010. Då ekspertgruppa vart sett ned i 2009, hadde
sjukefråværet auka med 11 prosent frå tredje kvartal i 2008 til tredje kvartal i
2009. Mest auka det lækjarmelde fråværet. Gruppa vart leidd av
arbeidslivsforskaren Arnstein Mykletun. Gruppa fann ut at det burde vera lett å
få ned sjukefråværet. Ved å gje arbeidsgjevaren ansvaret for å fullfinansiera
sjukefråværet i to år har Nederland makta å halvera fråværet frå 2000 til 2006.
I 1995 mottok 10 prosent av den norske folkesetnaden uføretrygd,
rehabliteringspengar og sjukepengar - lægre enn i Sverige. I 2008 mottok 14
prosent slike ytingar i Noreg. Oppgangen har halde fram etter dette. I Sverige
mottok knapt 11 prosent slike ytingar i 2009, om lag 3 prosent lægre enn i 2003.
Korkje i Nederland eller i Sverige mottek ein lenger full kompensasjon for
sjukefråvær. Ville det så hjelpa å redusera kompensasjonen under sjukefråvære,
spør gruppa oppnemnd av den raudgrøne regjeringa og svarar sjølv: Inga
forklåring Ekspertgruppa går gjennom ei rekkje ulike hypotesar som forklåring på
det høge fråværet: hardare arbeidsliv, hardare krav, dårlegare folkehelse,
lengre ventelister og så bortetter, ekspertane avviser dei alle. Når dei derimot
vender blikket mot ålmennlækjarane, så finn dei forklåringar, mange
forklåringar. Norske fastlækjarar er ei svært lite homogen gruppe. Dette var i
og for seg kjent før gruppa la fram tilrådinga si. I Stortingsmelding nr. 47
(2008 - 2009), «Samhandlingsreformen», skriv regjeringa at dei lækjarane som
legg inn flest pasientar på sjukehus, legg inn fem gonger så mange som dei som
legg inn færrast. Men det stoggar ikkje med innleggjing; den same tendensen finn
vi i sjukmelding og uføretrygding, skriv regjeringa. Det same kom ekspertutvalet
til. I 2004 kom det eit tydeleg fall i sjukefråværet. Då skulle gradert
sjukmelding verta hovudregelen etter åtte veker, fleire fekk då kontakt med
arbeidsplassen, men etter kvart vart lækjarane slappare med å skriva ut gradert
sjukmelding, og sjukefråværet steig. Særleg meiner utvalet at gradert
sjukmelding må verta regelen for dei 12,4 prosentane som står for 80 prosent av
fråværet. Jamvel om ålmennlækjarane i 2004 vart oppmoda om å nytta gradert
sjukmelding så mykje som råd, var berre 18,8 prosent av sjukmeldingane graderte
i tredje kvartal 2009. Stor skilnad Når vi derimot ser på tala for
einskildlækjarar, vert biletet eit heilt anna. Dei 10 prosent av lækjarane som
brukar gradert sjukmelding mest, skriv ut slike sjukmeldingar i 64,2 prosent av
tilfella; dei ti prosentane som skreiv ut minst, nytta graderte sjukmeldingar i
8,5 prosent av tilfella. Endå meir ekstrem vert skilnaden når vi ser på gradert
sjukmelding for psykiske lidingar, der dei generelle tilrådingane frå
helsestyremaktene er mest mogeleg aktivitet og arbeidsinvolvering. Dei 10
prosentane som skriv ut flest graderte sjukmeldingar, gjer det i sju av ti
tilfelle; dei ti prosentane som skriv ut minst slike, skriv ut 0 prosent. Men
sanninga er at lækjarane langt på veg ikkje vil spela portvakt lenger. I
praksis, seier utvalet, er det pasientane sjølve som avgjer om dei vil verta
sjukmelde; einskildstudiar syner at 95 prosent av pasientane som bed om
sjukmelding, får det. Slike tal skulle ein tru førde til at lækjarar fekk påtale
sidan sjukmeldingar og uføretrygd kostar Noreg milliardar, men slik er det
ikkje. Mange framlegg Utvalet kom med ei rad framlegg. Men dei to hovudframlegga
var at folk sjølve skulle få sjukmelda seg i inntil ti dagar for slik å redusera
arbeidsbøra til fastlækjaren som likevel sjukmelder i alle høve. Dimed skulle
lækjarane få betre tid til å fylgja opp dei langtidssjukmelde. Vidare skulle
arbeidsgjevarane få forkorta den perioden dei måtte betala fullt ut for den
sjukmelde, frå seksten til ti dagar. I andre enden skulle arbeidsgjevar måtte
betala 20 prosent av sjukepengane for dei langtidssjukmelde. LO og NHO var mot
dette. Og forslaget vart lagt i skuffa. Det andre hovudframlegget frå
ekspertutvalet var at det som hovudregel skulle vera gradert sjukmelding etter
åtte veker, altså langt på veg den same regelen som har vore gjeldande sidan
2004, men ordbruken vart endra frå «aktiv/gradert» til berre «gradert».
Endringane kom inn i lovverket i mars og juli i år. I praksis tyder endringane
at arbeidsgjevar betaler for det arbeidet arbeidstakaren gjer medan han eller ho
er gradert sjukmeld. Før var det slik at dei som var «graderte» eller «aktive»,
fekk alle pengane frå NAV. Men det er framleis opp til lækjarane sjølve kva dei
gjer i møte med den einskilde pasienten. I det store og heile vart resultatet av
utvalsarbeidet at arbeidsgjevar og arbeidstakar, lækjar og NAV skal i stadig
fleire dialogmøte og laga stadig fleire planar etter kvart som
sjukmeldingsperioden vert utvida. Oppsummert: To ting hjelper om ein vil ha ned
sjukefråværet: lægre sjukepengar og å gje arbeidsgjevarane mykje meir av den
økonomiske kostnaden ved sjukefråvære. Alle parti på Stortinget er mot lægre
sjukepengar, både LO og NHO er mot at arbeidsgjevar skal få større økonomisk
ansvar, og Legeforeningen er mot at lækjarane skal få nokor form for straff for
slapp sjukmeldingspraksis. Ein spådom: Det kjem til å verta sett ned fleire
utval, og det kjem til å koma fleire pressemeldingar frå NAV. I tillegg får vi
endå fleire dialogmøte. Oljetriumfen til USA 

USA er snart uavhengige av den arabiske verda og OPEC. Den innanlandske
oljeproduksjonen veks og veks, og på vegen kjem økonomien i balanse att. 

«Peak Oil», omgrepet har ikkje nokor god norsk omsetjing, men det tyder noko
slikt som «oljetoppteorien». Det er ein av dei mest kontroversielle teoriane i
verdssoga. Skriv «M. King Hubbert» i søkjefeltet på Google, og du vert sitjande
og lesa i dagevis. I 1956 spådde Hubbert, som var sjefsgeolog i amerikanske
Shell, at USAs oljeproduksjon vil stiga kraftig fram til om lag 1970, for så å
gå dramatisk ned. Han vart sedd på som ein klovn. I 1971 toppa likevel
produksjonen seg, og i dei påfylgjande tre tiåra fall han dramatisk. Og som det
hadde gått i USA, kom det til å gå i resten av verda, byrja ein stadig aukande
tilhengjarskare av den tidlegare «klovnen» å hevda. Med fare for ei mengd
lesarbrev og e-brev og trass i spådomen til Hubbert: «Peak Oil» er feil. Men
fyrst ei viktig melding: Oljeskifer er ikkje det same som skiferolje. Oljeskifer
er eit sekkeomgrep for finkorna sedimentære bergartar som inneheld olje og gass.
Skiferolje, derimot, er enkelt sagt olje som ligg lagra mellom laga av skifer.
Det er ein del av ei større gruppering olje som vert kalla «olje i tette
bergartar». Hugs dette. Framtida «Oljeskifer er energiforma for framtida», gjekk
eit gamalt humoristisk ordtak i Colorado, «og slik vil det alltid vera». Det
seier ikkje innbyggjarane i fjellstaten lenger. Kommunen Rio Blanco County er
eit hol, ein skitplass, ein stad ingen vil ynskja å bu. Namn som «Stinking Water
Creek», seier sitt. Men slike namn er vanlege i Rocky Mountains. Oljen tyt opp
over alt. Rio Blanco ligg på toppen av Piceance-bassenget, eit namn som er
ukjent for dei fleste, men ikkje for geologar. Dette fjell- og ørkenområdet vest
i USA inneheld nok olje til at amerikanarane kan gløyma arabarlanda, Noreg og
Venezuela for resten av si og barnebarnas levetid - om dei får han opp. For 300
meter rett ned ligg den kanskje største førekomsten i verda av oljeskifer. Dei
offisielle estimata seier 1,5 billionar fat med olje, meir ein fem gonger dei
påviste reservane i Saudi-Arabia. Men får dei han opp? Avhengig av kven du spør,
får du ulike svar, men det stutte svaret er: truleg. Spørsmålet er kostnaden.
Oljeskifer har med ujamne mellomrom vorte utnytta i snart hundre og femti år i
USA, men kvar gong prisane på den internasjonale oljemarknaden har gått nok ned,
har den amerikanske oljeskiferproduksjonen vorte fasa ut grunna manglande
lønsemd. Produsentane har ikkje fått pengar att for investeringane. No meiner
Shell likevel at dei har funne løysinga. Det har dei faktisk meint nokså lenge.
Difor har dei investert stort i prøvefeltet Mahogany i nett Rio Blanco, som ligg
om lag 320 kilometer vest for Denver. Fyrste gong dei henta ut olje der, var i
1996, og i 2009 fekk Shell berre på nokre dagar opp 1400 fat olje, og det utan
nokor form for «opa» drift - dei tok oljen rett opp or bakken utan å måtta grava
ut berget, som ein alltid måtte gjera før. Umogen olje Oljeskifer er umogen
olje, lagra i det organiske stoffet kerogen. Vel enkelt sagt er det petroleum
som enno ikkje har sige ut av sedimenta og lagt seg i store lommer. Denne
petroleumen kan skiljast ut gjennom oppvarming. Det Shell gjer, er å mogna
feltet. Det som naturen treng millionar av år på, gjer Shell på tre - fire år.
Prosessen er komplisert, men ved å køyra elektriske «varmeomnar» ned i berget
får dei temperaturen av og til så høgt som 400 grader, og dimed vert både olje
og gass trykk-koka opp mot overflata og kan hentast ut med konvensjonelle
metodar. Før Shell kom på banen, var det å henta ut oljeskifer, som altså vart
gjort gjennom konvensjonell gruvedrift, enormt ureinande og skapte svære sår i
naturen. Oljeskiferdrift førde òg til at grunnvatnet vart ureina. Shells
produksjonsmåte gjer at ein ikkje treng opna opp bakken, noko alle kan sjå med
sjølvsyn, men Shell hevdar òg at metoden deira, som mellom anna «fryseisolerer»
reservoar inn bak vegger av is, hindrar ureining av grunnvatnet. Miljøvernarar
er djupt usamde og hevdar at frysemetoden er altfor usikker og at ingen veit kva
langtidskonsekvensane vert. Prosessen er sjølvsagt svært energiintensiv. Shell
sjølv seier at for å få opp 3,5 einingar med energi, må dei nytta éi eining med
energi. Men dette er faktisk meir energieffektivt enn ein del annan
oljeproduksjon, særleg ein del av metodane der oppvarma vatn vert pumpa ned i
mogne oljefelta for slik å få opp meir olje, og klart meir energieffektivt enn
konvensjonell gruvedrift på oljeskifer, som framleis vert driven i småskala
rundt omkring i verda. Best av alt er at oljen som kjem opp, er svært lett, og
den lettaste og dyraste oljen flyt opp fyrst, noko som igjen gjev rask
avkastning på eventuelle investeringar. Shell påstår faktisk at dei kan
produsera eitt fat olje for berre 30 dollar. Men uavhengig av kva ein måtte
meina om haldet i Shells oljeskiferprosjekt i Rio Blanco: Det er eit faktum at
USA spesielt og Nord-Amerika generelt vert mindre og mindre avhengig av omverda
for å skaffa seg fossilt brennstoff. I 2005 importerte amerikanarane over 60
prosent av oljen dei konsumerte, i fjor var det same talet 47 prosent.
Kombinasjonen av meir effektiv bruk av olje, oljesand, nye kjelder av
konvensjonell olje i Mexicogolfen, attåt store funn av «tight oil» (olje frå
tette bergartar) og altså store reservar av oljeskifer, gjer faktisk spådomen om
at Nord-Amerika kan verta sjølvforsynt, realistisk. Ei rekkje
forskingsinstitutt, universitetsmiljø og einskildekspertar hevdar i fullt alvor
at USA atter kan verta den klårt største oljeprodusenten i verda og med det
skapa store problem for OPEC. Kartell og kartell OPEC er eit kartell, eit dårleg
fungerande kartell, men like fullt eit kartell. Dei er dei som avgjer prisen på
verdsmarknaden. Men no sit dei i eit skòrfeste. Dei står andsynes det faktum at
USA og Canada, som til liks med Noreg og Russland ikkje er medlemer av OPEC,
gjennom ukonvensjonelle og konvensjonelle oljereservar har potensial for å verta
uavhengige av kartellet. I tillegg kjem det at delar av OPEC, særleg
Saudi-Arabia, er avhengig av både amerikansk oljeteknologi og amerikansk
militært vern. Dette vernet får Saudi-Arabia av di USA er avhengig av saudisk
olje. Saudi-Arabia har i grunnen berre éin måte å halda oppe dette vernet på, å
gjera OPEC-oljen så billeg at det ikkje vil løna seg for USA å utvinna eigne
ressursar. Då talar vi truleg om ein oljepris på ned under 50 dollar, kanskje
lægre. Men det igjen er altfor lågt for både Saudi-Arabia og resten av
OPEC-landa. Altså: Di dyrare oljen på verdsmarknaden vert, di meir olje kjem USA
til å produsera, og di meir lønsamt vert det for oljeindustrien å konsentrera
seg om det demokratisk stabile USA. I USA og Nord-Amerika vert sjølvsagt dette
sett på som strålande framtidsutsikter. Ja, det ser ut til å vera eit faktum at
tida med billeg olje er over med dei problema det fører med seg for oljehungrige
amerikanarar, men hovudproblemet for USA er ein annan stad, nemleg at denne
enorme importtrongen dei har hatt dei siste tretti åra, har skapt store
ubalansar i økonomien. Alt under Reagan gjekk USA frå å vera verdas største
kreditor til å verta verdas største debitor. Hovudårsaka var den fallande
oljeproduksjonen. USA kunne ikkje lenger låna dei pengane dei trong innanlands,
men måtte byrja å ty til omverda. For eit land som ikkje har balanse eller
overskot i utanriksrekneskapen er eit land som tærer på oppspard kapital. Berre
i år, trass i den fallande importen, har olje åleine vore årsak til 44 prosent
av underskotet på den amerikanske handelsbalansen. Vi kjem i balanse att Edvard
Morse er ein tidlegare amerikansk energidiplomat som no er sjef frå
råvareavdelinga i den store amerikanske banken, Citigroup. Han trur at USA kan
kutta importen sin frå ti millionar fat råolje per dag i år til tre millionar i
2020, og at den vesle attverande importen då kjem frå Canada og Mexico. «Dei to
områda som har vore mest underminerande for USAs supermaktstatus, er at vi har
vore så avhengige av å importera olje, og underskotet på valutabalansen», seier
han til The Financial Times. «No ser det ut som vi er åt å få ei løysing på båe
problema.» No kan optimismen vera nett det, optimisme. Ting har gått gale før
for USA. Men det er eit faktum at oljeproduksjonen snudde i 2009, og det jamvel
om ein enno ikkje hadde fått i gang særleg produksjon av oljeskifer. Det meste
av auken er frå tette bergartar (mellom anna frå skiferolje, som altså ikkje er
oljeskifer, for å gjera det heile meir komplisert). Teknikkar som vert nytta til
å produsera skifergass og som har vorte mykje meir effektive dei seinaste åra,
kan òg verta nytta til å henta ut olje frå tette bergartar. Oljeselskapa borar
stadig meir effektivt ned i bakken og knuser stadig meir berg for slik å få det
til å frigjera olje. Dei offisielle amerikanske prognosane seier at produksjonen
frå tette bergartar vil gå opp frå 900.000 fat per dag i 2010 til 2,9 millionar
fat i 2020, som igjen svarar til halvparten av USAs oljeproduksjon i dag. I
tillegg kjem altså den konvensjonelle oljeproduksjonen både til havs og på land.
Og enno har ikkje USA opna opp for produksjon utanfor vest- og austkysten. Båe
stader er det lovande geologiske formasjonar. Ikkje bra for miljøet Og for dei
som er deprimerte over den canadiske oljesandproduksjonen som mellom anna
Statoil er involvert i, og tenkjer på miljøet og CO2-utslepp: Alt i 2004
passerte Canada Saudi-Arabia som den største eksportøren av olje til USA. Per i
dag er det å få ned handelsunderskotet med verda utanfor Nord-Amerika mykje
viktigare for USA enn å berga verda på sikt. Jamvel om canadisk oljeproduksjon
skaper større globale CO2-utslepp enn saudisk, vel USA av tryggjingspolitiske
grunnar Canada som leverandør. National Petroleum Council i USA, ei gruppe av
akademikarar, folk frå oljeindustrien og miljørørsla som gjev råd til
presidenten, sa i 2007 at det var «urealistisk i framtida» å tru på auka
sjølvforsyningsgrad. I september i år kom dei med ein ny rapport, i den rekna
dei med at USA og Canada berre kom til å ha trong til å importera 500.000 fat
råolje per dag i 2035. Rapporten vart feira som ein milepåle i historia til USA.
Men ja: Det er liten tvil om at mykje av denne oljeproduksjonen er ureinande
lokalt og globalt, det er likevel berre å konstatera at styremaktene i USA opnar
opp for meir og meir slik produksjon. Når det er sagt: USA vil sjølvsagt vera
ein del av verdsmarknaden i framtida òg, og landet vil framleis oppleva
oljesjokk og økonomiske svingingar grunna endra oljeprisar. Men om krisa eller
krigen skulle koma, vil USA ikkje vera avhengig av omverda for å overleva.
«Påstanden om at USA var ei supermakt i det 20. hundreåret, men ikkje vil vera
det i det 21, ser ikkje ut til å halda heilt vatn», seier Morse til The
Financial Times. «Berre samanlikn oss med Kina, som kjem til å vera totalt
avhengig av energiimport. USA er i ein mykje sterkare posisjon.» Nord-Amerika er
elles eit satsingsområde for Statoil, som investerer stadig meir i ulike typar
amerikansk gass- og oljeproduksjon. 

- Jødar og muslimar må endra praksis 

- Det er ingen grunn til at vaksne skal taka seg til rette og skjera forhuda av
ein baby, seier barneombåd Reidar Hjermann. 

I ei høyringsfråsegn til Helse- og omsorgsdepartementet går barneombod Reidar
Hjermann inn for at ei aldersgrense på femten år for omskjering av guteborn. -
Så kva skal vi gjera med jødane no? - Vi skal ikkje gjera noko med jødane, men
jødane og muslimae bør gjera noko med omskjeringsritualet. Dei bør finna
alternative måtar for denne religiøse markeringa. - Og om dei ikkje vil det? -
Det er ikkje slik her i verda at vi berre kan seia «vil ikkje», og så held vi
fram som før. Med dette innspelet ynskjer eg å starta eit ordskifte, både
generelt i samfunnet og internt i ulike religiøse miljø. Eg har ikkje gått inn
for eit forbod eller straff. Men eg meiner at til dømes jødar bør lytta til
interne krefter som har teke til ords for å finna alternative metodar. I USA er
det no ein markert nedgang i omskjering mellom jødar, og det finst der
organisasjonar som «Jødar mot omskjering» og «Lækjarar mot omskjering». I San
Francisco er det òg snakk om å innføra forbod. Vi i Barneombodet har òg hatt
møte med omskorne ungdomar og formidla kunnskap om konsekvensane av fenomenet,
fleire har då endra haldning. - Men kvifor vil du at ein skal venta til ein er
femten før ein eventuelt vert omskoren? - Omskjering handlar om eit
ikkje-medisinsk grunngjeve inngrep på ein frisk kropp. Born skal ikkje utsetjast
for slikt. Og om noko slikt likevel skal gjerast, bør dei som vert utsett for
det, få høve til å gje samtykkje. - Så du meiner at evolusjonen er perfekt, at
vi har forhud av ein grunn? - Ja, det meiner eg. - Men evolusjonen gjev ikkje
perfekte resultat? - Kom med dømer. - For lang korsrygg, blind flekk på auget,
fontaneller på babyar. - Vi må ha ein blind flekk, elles har ikkje nervetrådane
ein stad å samla seg. Når ein skal ut gjennom fødselskanalen bør hovudet ha
fleksibiletet. - Du hevdar altså at menneskekroppen er god nok som han er? - Ja,
det gjer eg, og det er det medisinske utgangspunktet. Det finst rett nok nokre
som hevdar at omskjering hindrar Hivsmitte. Om det er det strid. Men vi seier
altså at ein skal venta med slikt til ein er femten. Den seksuelle lågalderen i
Noreg er seksten. Men igjen: Vi er ikkje mot omskjering av gutar, vi seier berre
at ein skal venta. - Men om praksisen held fram etter at vi eventuelt har
innført ei aldersgrensa, må det vel få strafferettslege konsekvensar? -
Styresmaktene bør vurdera om ein skal innføra kontrollar hjå helsesyster eller
lækjar. Men straffesanksjonar er det ikkje vår oppgåve å meina noko om. Når det
gjeld jenter, fekk vi fyrst lovforbod, så fekk vi etter kvart straffesanksjonar,
og det vert òg gjeve straff sjølv om jentene samtykkjer. - Styresmaktene seier
du, men meiner du at det skal koma straff for omskjering av gutar? - Eg meiner
at born har rett til å styra over eigen kropp. Vi har no kome til eit tidspunkt
i historia der vi må søkja å finna andre måtar å markera tilhøyre til ein
religion. Ja, også born ser på omskjering som rett, men det er av di dei vaksne
fortel dei at det er rett. Dette ritualet er ikkje etablert av born, men av
vaksne. Difor har også vaksensamfunnet ei plikt til å finna alternative metodar.
- Korleis skal ei eventuell screening gå føre seg, skal vi berre plukka ut
jødiske og muslimske born? - Når det gjeld underlivsundersøkingar, har vi hatt
ein god debatt i samband om omskjering av jenter, men konklusjonen er vel at det
må vera opp til helsestyresmaktene å avgjera kven dei vil sjekka. Det som
derimot er rimeleg sikkert, er at ein god porsjon med informasjon og normativ
regelsetting ofte fører at folk endrar både halding og framferd. - Ei rekkje
jødiske nobelprisvinnarar i medisin er omskorne og har omskore sine born igjen.
Dei er vel informerte? - Eg kjem ikkje med nokon generell karakteristikk av
informasjonsnivået hjå korkje jødar eller muslimar. Mi oppgåve er å verna om
rettane til born. Det er ingen grunn til at vaksne skal taka seg til rette og
skjera forhuda av ein baby. Eg er trygg på at det vil verta langt mindre
omskjering i framtida. Angsten for å verta minoritet 

I innvandringsdebatten væpnar ein seg ikkje med argument, men med vernedrakt.
Større semje og openheit om innvandringstal og den demografiske utviklinga er
avgjerande for ein meir sakleg og open samtale om innvandringspolitikken. 

Terrorhandlingane i Oslo og på Utøya var politiske attentat. Dei må og kan verta
forstått i ein politisk, sosial og historisk kontekst. Sjølvsagt finst det
psykologiske og psykiatriske forklaringar på kvifor og korleis nett Anders
Behring Breivik og ingen annan gjorde dette. Her kan ein peika på barndom og
oppvekst, den burtkomne faderen, seksuell angst og sjalusi, stormannsgalenskap
osb Men handlinga i seg sjølv inngår i den blodige tradisjonen til den
anarkistiske ideen om «handlingens propaganda». Frå tida rundt 1900 kjenner vi
mange attentat mot den europeiske makteliten. Ut frå teorien om «handlingens
propaganda» ville anarkistiske og nasjonalistiske valdsmenn spreia den politiske
bodskapen sin og vekkja det sovande og undertrykte folket opp til handling med
attentat mot dei mektige. Særleg i Dostojevskijs romanar vert slike mordarar
skildra som logiske fanatikarar. Utgangspunktet hos mordaren Raskolikov er
nettopp logisk. Med ein viss fanatisk konsekvens endar logikken med å
rettferdiggjera mordet. Brått vert mordaren til ein etisk høgtståande person med
plikt til å drepa. Mordet framstår som naudsynt for å forbetra og kanskje berga
verda. Mordaren vert ein idealist som ofrar seg sjølv. Så langt frå å vera noko
historisk unnatak er denne blinde logikken litt av ein hovudveg til vondskap.
Den kristne kyrkja brende menneske på bål for å berga sjela deira frå evig
fortaping, logisk nok innanfor verdsbiletet til kyrkja den gongen. Nazistane såg
jødeutryddinga som ei naudsynt handling for å berga den europeiske
sivilisasjonen. Stsjigalov i Dostojevskijs roman De besatte ville ofra 100
millionar menneske for å skapa ein idealstat; Stalin tok over idealet og ofra
dei 100 millionane, men skapte ein slavestat. Den same tankegangen om den
naudsynlege vondskapen går att hos kommunisten Brecht når han seier: «Synk ned i
skitt, omfavn morderen! Men forandr verden: den trenger det.» På same viset
«ofra» Breivik seg då han vart massemordar. Han såg seg sjølv som ein kommandør
og frontsoldat i ein krig mellom vestleg-kristen og austleg-muslimsk
sivilisasjon. Den norske regjeringa og Arbeidarparti-ungdomane på Utøya såg han
som quislingar og kollaboratørar. Det var dei som sleppte «den muslimske
invasjonshæren» inn i landet, forkledd som flyktningar og innvandrarar. Dei
sosialistiske multikulturalistane var Breiviks «jødar». Den sosiale røynda Det
er tre omstende som krevst for at denne typen katastrofar skal kunna skje. Det
må finnast menneske med nok fanatisme og hat. Men det må òg finnast tankesystem
som kan organisera hatet logisk og politisera det. Endeleg må det vera knaggar i
røynda som logikken og hatet kan hengjast på. Med det meiner eg ikkje at den
politiske valden er tufta på røyndomen, men at han fanatiserer noko verkeleg.
Til dømes skjedde dei anarkistiske attentata i samfunn som var overmogne for
endring. Etter den fyrste verdskrigen var Tyskland politisk øydelagt, moralsk
audmykt og økonomisk knust. Arbeidarklassa som marxistane ville frigjera, var
faktisk undertrykt og leid naud. Slike omstende i røyndomen gav grunnlag for den
fanatiserte logikken som enda i drap på uskuldige menneske. I Breiviks tilfelle
har det vore snakka mykje om dei to fyrste omstenda, nemleg sjelelivet til
drapsmannen og det antijihadistiske verdsbiletet som ser ut til å ha legitimert
massedrapa for han. Det har vore lite snakk om den tredje saka, nemleg den
sosiale røynda denne mannen tok utgangspunkt i, nemleg utviklinga av Europa og
Noreg sidan 1970-åra til fleirkulturelle samfunn gjennom innvandringa, særleg
frå muslimsk-kulturelle land. Skulda er Breiviks Det er ikkje merkeleg at dette
har fått liggja. Tek ein det opp, vert det lett til at Arbeidarpartiet og
innvandringspolitikken skulle vera «årsak» til det som hende i Oslo og på Utøya.
Men då kan ein like gjerne seia at jødane sjølve var årsaka til holocaust, av di
dei gjorde seg så sterkt gjeldande i austerriksk og tysk samfunnsliv og dermed
provoserte tyskarane med framgangen sin innanfor økonomi, vitskap og kunst.
Breivik drap dei politiske motstandarane sine. Det skal ein ikkje gje
motstandarane skulda for. Heile skulda ligg på Breivik åleine. Men om ein vil
sjå terroren som politisk og ikkje berre psykologisk, lyt ein òg sjå på den
politiske konteksten. Då er det ikkje snakk om å fordela skuld, men å sjå om det
finst sosiale omstende som auka sjansen for at noko slikt som 22. juli kunne
henda. Mutert nazisme Eg meiner ikkje at undersøkinga av antijihadistisk
ideologi og miljø er irrelevant. Tvert om meiner eg at den ideologien som kan
utleiast av det svære kompendiet «2083» som Breivik sende frå seg rett før han
sprengde bomba i regjeringskvartalet, er ein mutert eller modernisert nazisme.
Denne ideologien inneheld svært mange av dei verksame elementa i den gamle
nazismen, men i omgjord form. Med unnatak for nokre små og marginaliserte miljø
er gamalnazismen ikkje lenger verksam. Dei fleste menneske er immune mot han,
både på grunn av historisk kunnskap om kva som skjedde under Hitler, og fordi
den gamalnazistiske ideologien retta seg inn mot den sosiale og psykologiske
realiteten i 1930-åra, som ikkje finst lenger. Både det bolsjevikiske trugsmålet
frå aust og det økonomiske, sosiale og psykologiske elendet i Tyskland etter den
fyrste verdskrigen er no borte. Men kampen mellom ideologiane som prega førre
hundreår, er vorten avløyst av «kampen mellom sivilisasjonane». I Vesten er
redsla for kommunismen vorten avløyst av redsla for islam. Innvandrarane har
teke plassen dei vestlege kommunistane hadde som femtekolonne i ein kamp på død
og liv mellom det frie Vesten og eit totalitært trugsmål frå det framande og
barbariske Austen/Syden. Det mest potente innslaget i gamalnazismen, nemleg
gruppe- og nasjonstenkinga innanfor trua på historia som rasekrig, speglar seg i
antijihadismens stilisering av krigen mellom «kristen» og «islamsk»
sivilisasjon, der innvandringa vert oppfatta som ein stille invasjon. I denne
«moderniserte nazismen» er det likevel ikkje muslimane som inntek rolla til
jødane, iallfall ikkje berre dei. I Breiviks verdsbilete spelar muslimane òg den
same rolla som bolsjevikane og russarane gjorde for nasjonalsosialistane. Dét
ser ein av korleis «krigen mot terror» erstatta «den kalde krigen» mot
kommunistane. Såleis som bolsjevikane var eit asiatisk-barbarisk, ytre trugsmål
med sitt enorme folkehav tett på grensene til «Europa», omgjev no den arabiske
verda Europa med sitt stigande folketal. Slik som mange menneske i førre
generasjon oppfatta dei nasjonale kommunistpartia som kommunistanes forlengde
hand i dei vesteuropeiske samfunna, slik oppfattar antijihadistane dei muslimske
innvandrarane som ei arabisk femtekolonne i Vesten. I antijihadismen er det dei
multikulturalistiske politiske og intellektuelle elitane som spelar den rolla
som jødane spela i nazismen. Nasjonalsosialistane gjekk etter jødane fordi dei
vart oppfatta som ein lumsk og løynd indre fiende som hadde tilrana seg
økonomisk, kulturell, journalistisk og politisk makt; det skulle vera jødane som
undergrov motstandsviljen til folket og skapte det kulturelle forfallet som bana
vegen for ei komande bolsjevikisk maktovertaking, nett slik antijihadistane no
ser på «kulturmarxistane» og den politiske eliten som vegryddarar for det
islamske kalifatet eller «Eurabia». I Breiviks augo var nedslaktinga av
Arbeidarparti-ungdomane på Utøya det same som utlukinga av dei undergravande og
livsfarlege «jødane» var for dei tyske nazistane. Kritikk i vernedrakt Det er
ikkje urett å kalla eit slikt antijihadistisk verdsbilete for forvirra. Men det
er samstundes rett å sjå det som fanatisert logikk tufta på visse innslag av
røynd. Men kritikken av antijihadismen i Noreg etter 22. juli har vore lite
argumentativ. Der ein har teke opp den såkalla «Eurabia-teorien», har ingen gått
etter kjeldene som vert oppgjevne hos Bat Ye'or, Fjordman eller i «2083». Ein
kan skjøna at få orkar å ta på seg eit slikt arbeid. Men det er òg lett å skjøna
at dei som lever i skuggane utanfor ljoset frå ålmenta, vert styrkte i trua si
på sanninga i Eurabia-teorien når ingen går til kjeldene for å undersøkja saka,
men berre nyttar omgrepet som eit brennemerke på politiske motstandarar. Det har
vorte gjeve framstillingar av denne teorien av journalistar som ope går ved at
dei ikkje har lese Bat Ye'ors bok. Når nokon ein sjeldan gong seier at dei har
lese boka, vert ikkje innhaldet, men lesarens kjenslemessige reaksjonar skildra,
som då ein kommentator fortalde oss at Eurabia er «den verste boka [han] har
lest». Korleis trur ein dette vert oppfatta av dei truande? Fleire
intellektuelle og politikarar har snakka om at dei har forsømt seg når det gjeld
å ta til motmæle mot dei som er imot «innvandring» og «islam». Men når dei no
vil ta att det forsømde, vil dei ikkje gå i nokon verkeleg dialog med dei andre,
men lokka dei fram for at dei skal «sprekka som troll i ljoset». Ein væpnar seg
ikkje med argument, men med vernedrakt og insektmiddel. Er det nokon som trur at
denne strategien skaper konvertittar frå antijihadismen til sosialdemokratiet?
Kan ikkje forby argument Det har vore mykje snakk om å stansa hatefull tale
retta mot «innvandrarar», «islam» og «muslimar». Men det er skilnad på primitive
og ofte anonyme ytringar som uttrykkjer gruppehat, og reflektert tekst som kan
vera sterkt kritisk til islamsk religion og islamske miljø og som argumenterer
for at innvandringa frå islamske land trugar vestlege verdiar som fridom,
menneskerettar osb Her kan ein nemna bøker som til dømes Bruce Bawers While
Europe slept, Christopher Caldwells Reflections on the Revolution in Europe og
Walter Laquers The Last Days of Europe. Ein bør òg nemna Jørgen Sandemoses
Venstrefløyen og islam, som kritiserer islam frå eit marxistisk synspunkt. Slike
bøker som argumenterer for synet sitt, kan ein ikkje forby om ein ikkje vil gje
avkall på grunnleggjande verdiar i den vestlege verda og polarisera det
politiske feltet endå meir. Dette er opplagt for dei fleste. Men det verkar
ikkje som om så mange meiner at det er naudsynt å argumentera mot innhaldet i
slike bøker, for ikkje å tala om å vera open for at forfattarane kan ha rett i
noko som helst. Eg meiner at ein må søkja opp dei innslaga av røynd i
antijihadismen som kan gje menneske aha-opplevingar. Til dømes er det vanskeleg
å finna heilt konkrete og heilt pålitelege tal på kor mange menneske med
muslimsk-kulturell bakgrunn som lever i Europa i dag, og korleis desse tala
venteleg vil utvikla seg i framtida. Når slike tal vert presenterte, varierer
dei etter kven som presenterer dei. Ikkje sjeldan vert røynda noko endra med tal
som passar til den politikken ein sjølv står for. Dermed gjev ein det
antijihadistiske miljøet fritt spelerom til å laga sine eige tal. Ofte vert
desse tala fanatiserte. Etnisk angst Når ein etnisk majoritet vert gripen av
angst for å verta minoritet i «sitt eige land», vert det ofte konflikt.
Borgarkrigen mellom protestantar og katolikkar i Nord-Irland hadde ei av
årsakene sine i angsten hos protestantane for å verta forbigått i tal av
katolikkane, som hadde større fødselstal og var i ferd med å gå over frå å vera
minoritet til å verta majoritet. Kombinasjonen av demografisk nedgang for éi
folkegruppe og høge fødselstal for ei anna gruppe, saman med nasjonalistisk
mobilisering, bidrog sterkt til krig og etnisk reisning i Bosnia under
borgarkrigen på 1990-talet. Motsette fruktbarheitstrendar hos hinduar og
muslimar har lege bak dei valdelege åtaka frå hinduar på muslimar i India. Eit
historisk døme på den destruktive krafta i slik demografisk konkurranse, er
utviklinga i det gamle fleirnasjonale keisarriket Austerrike–Ungarn, der den
tysktalande folkesetnaden var stats- og kulturberande heilt fram til 1870-åra.
Gjennom framveksten til nasjonalismen byrja riket å rivna etter dei nasjonale
saumane. Brått miste den tysktalande folkegruppa det politiske og kulturelle
hegemoniet sitt og måtte finna ein ny identitet som minoritet i sitt eige land.
Dei reagerte med ei tysk-nasjonalistisk rørsle som skapte det politiske og
kulturelle klimaet som lét dei fyrste formene av nazistisk ideologi veksa fram.
Korleis etnisk angst kan vera mobiliserande, kan ein òg få eit inntrykk av frå
videoen «Muslim Demographics» på YouTube, som no er sedd av over 13 millionar
menneske. Her vert fødsels- og innvandringstal lagde fram på eit suggestivt vis
som kan overtyda mange om at heile Europa vil vera under muslimsk styre berre på
nokre få tiår. Om ein jamfører denne videoen med Breiviks video, vil ein sjå at
«Muslim Demographics», som avsluttar med den dramatiske erklæringa: «This is a
call to action», nokså sikkert har vore det stilistiske førelegget for Breiviks
produksjon. Meir openheit Ein kan spørja om det ikkje er gått for kort tid etter
Utøya til å undersøkja så samstundes kjenslelause og sensitive saker som
demografiske tal i samband med den fælslege massakren. Men det er òg viktig at
alle element som kan gje meir forståing, vert lagde fram før den fyrste runda i
samtalen vert avslutta. Stoltenberg vil nok verta hugsa for det åndsnærværet som
lèt han svara terroren mot det opne samfunnet med «meir openheit og meir
demokrati». Men den norske ålmenta må fylgja opp desse orda med praksis. I
innvandringstala til Breivik og antijihadistane ligg førestellinga og
overtydinga om at den «kvite» eller «kristne» majoriteten i Noreg og i Europa er
i ferd med å verta etniske minoritetar i sine eigne land. Angst som minner om
denne, finst i vide krinsar. Etter det ein kan lesa ut av det såkalla
«integreringsbarometeret», meiner 54 prosent av folkesetnaden i Noreg at vi
ikkje bør sleppa inn fleire innvandrarar til landet. Ei undersøking i «European
Value Survey» frå 2008 syner at meir enn 40 prosent av dei spurde nordmennene i
sterkare eller svakare mon opplever at «talet på innvandrarar vil utgjera eit
trugsmål mot samfunnet». Ideala om openheit og demokrati krev at vi ser nærare
på det reint talmessige grunnlaget for denne angsten, særleg fordi dette
grunnlaget er uklårt og omstridt. Vert det ikkje brei semje om innvandringstala,
kan ein òg vera sikker på at dei vert fanatiserte eller overdrivne. Men trugande
innvandringstal skaper meir angst og konflikt. Difor er det om å gjera å finna
eit skikkeleg og felles saksgrunnlag for ein samtale som burde vera meir sakleg,
meir open, meir langsiktig og inkludera fleire enn det som er tilfellet i dag.
Kaj Skagen er forfattar og fast skribent for Dag og Tid. Neste veke: Kor mange
muslimar vert det i Noreg? Vil stå ved lovnadene 

- Statsministeren har sagt at vi skal gjennomføre klimaforliket, og det held eg
meg til, seier miljøminister Erik Solheim. 

Sjølv om klimatrugsmålet veks, har viljen til forpliktande utsleppskutt berre
blitt mindre i dei rike landa. Miljø- og utviklingsminister Erik Solheim er
ikkje i tvil om kva årsaka er. - Det kjem først og fremst av éin ting, frykt for
å tape veljarar. Vi ser det til dømes i USA, der Obama er livredd for å tape
enda meir oppslutnad til republikanarane. I Australia fekk regjeringa nyleg
gjennom ny, tøff klimalovgjeving og tapte ti prosentpoeng oppslutnad på
meiningsmålingane. Men samtidig som det er vanskeleg å få til forpliktande
internasjonale mål, er det mange land som faktisk gjer mykje bra. Australia er
eitt døme, og Tyskland og Kina satsar stort på fornybar energi. - Men når mange
land faktisk viser vilje til å gjere noko, kvifor er det slik motvilje mot
forpliktande internasjonale klimaavtalar? - Store land som USA, Kina og India
har eit heilt anna syn på statleg suverenitet enn det til dømes EU-landa har.
Kinesarane er viljuge til å gjere mykje meir innanlands enn det dei vil
forplikte seg internasjonalt. Framtidige klimaavtalar vil truleg bli meir av eit
nettverk av mindre avtalar enn éin stor, bindande avtale med juridisk karakter.
Inga vinnarsak - Vil ei norsk regjering òg tape oppslutnad på å føre ein meir
aktiv klimapolitikk? - Dei tre partia på Stortinget som har fronta denne saka
mest, gjekk i alle fall attende ved valet sist. Det treng ikkje å vere nokon
samanheng, men det er i alle fall ikkje veldig mange veljarar å vinne på denne
saka. - Men politikk pregar opinionen òg. Når folk flest ikkje ser norske
politikarar gjere klimatiltak som dei merkar i kvardagen, blir det vanskelegare
å tru på at dette er så alvorleg? - Dilemmaet er at nokre av dei mest
verknadsfulle klimatiltaka er veldig fjerne for dei fleste. Kvotesystemet til EU
er viktig, Mongstad er viktig, men det er ikkje ting som folk snakkar om over
ein øl. For folk flest er tiltak for betre kollektivtrafikk, fleire elbilar og
meir effektiv oppvarming i heimen viktigare. Står ved forliket Den siste tida er
det sådd tvil om regjeringa vil stå ved klimaforliket, gjennom signal frå
Finansdepartementet og frå statssekretær Per Rune Henriksen i Olje- og
energidepartementet. Kostnadene ved dei lova utsleppskutta innanlands blir for
høge, er melodien. - Kan du halde fram som miljøminister i ei regjering som
spring frå klimaforliket? - Regjeringa skal gjennomføre klimaforliket. Det er
vedteke av Stortinget, og alle regjeringspartia står bak det. Eg registrerer at
det er mange signal i media, men statsministeren har sagt at vi skal gjennomføre
klimaforliket, og det held eg meg til, seier Solheim. - Somme meiner at Noreg
skal gå til FN og seie at vi har blitt så rike at det er umogleg for oss å
gjennomføre dei utsleppskutta vi har lova, medan det er mogleg for alle
nabolanda våre å nå dei nasjonale klimamåla sine. I så fall ville Noreg framstå
som eit slags Saudi-Arabia, ikkje som eit vestleg demokrati. - Noreg har satsa
mest på å betale for utsleppskutt i andre land. Tidlegare klimaforhandlar Harald
Dovland meiner Noreg ville stått sterkare i klimaforhandlingane om vi hadde
gjort meir på heimebane? - Det er ingen motsetnad mellom å satse heime og ute.
Gjennom å verne regnskog i andre land har vi fått til ti gonger meir
utsleppsreduksjon enn om vi la ned heile Noreg. - Men Noreg ville hatt meir
autoritet i forhandlingar om vi hadde gjort meir på heimebane? - Noreg manglar
ikkje autoritet i klimaforhandlingane. Men om vi ikkje får ned klimagassutsleppa
innan 2020 som vi har lova, da har vi eit problem, seier Erik Solheim. 

Noreg skor seg, u-landa får svi 

Medan Noreg sopar inn milliardar på den høge oljeprisen, må dei fleste fattige
land i verda betale ei dryg rekning. 

Den skyhøge oljeprisen i år er gode nyheiter for Noreg, for statskassen og det
svulmande norske Oljefondet. I dag ligg prisen for eit fat på nærare 60 dollar.
Og sjølv om oljeprisen har gått noko ned frå toppen på kring 70 dollar fatet i
august, er han framleis svært høg sett i eit lengre perspektiv. I perioden 1987
til 1999 var til dømes gjennomsnittsprisen for olje på 18 dollar fatet. Den
norske staten får eit tital milliardar ekstra i årsinntekt gjennom den høge
oljeprisen. Men andre land får svi, og mest svir det i utviklingslanda. Som
vanleg. Redd Barna rekna i fjor haust ut at dei sju hovudsamarbeidslanda for
norsk bistand tapte tre milliardar kroner i fjor på den auka oljeprisen. Og i år
har oljeprisen vore enda høgare. Til samanlikning fekk dei same
hovudsamarbeidslanda 1,7 milliardar i u-hjelp frå Noreg i 2003. Dyr olje, mindre
medisin Som følgje av oljeprisauken frå januar til juli i år fekk eit land som
Zambia dobbelt så mykje i ekstrautgifter som det Noreg har gjeve landet i
bistand, opplyser Espen Villanger, seniorforskar ved Christian Michelsens
Institutt. - Alle land treng petroleumsprodukt for at hjula skal gå rundt. I dei
u-landa som treng å importere desse produkta, og det er dei fleste, får
næringsverksemdene vanskelegare kår når oljeprisen er høg, seier Villanger. Også
elektrisk kraft blir dyrare når oljeprisen stig. - I tillegg må utviklingslanda
bruke meir av valutareservane sine på å kjøpe petroleumsprodukt når prisen er
høg, og får mindre att til andre viktige varer, som medisinar. Villanger
understrekar at den høge oljeprisen slår ulikt ut i ulike land. - Ein kan
generelt seie at di mindre utvikla landa er, di mindre avhengige er dei av olje.
Men når eit land prøver å ta eit krafttak for å utvikle seg, er olje noko dei
treng meir av. Slik sett er høg oljepris eit hinder for utvikling. - Er det
ikkje òg slik at utviklingsland har eit relativt sett høgare energiforbruk i
høve til det dei produserer? - Jau, det stemmer. Slik sett har industribedrifter
i fattige land større problem med høg oljepris enn det bedrifter i rike land
har. - Trass i den høge oljeprisen, har vel fattige land hatt ein ganske bra
økonomisk vekst dei siste par åra? - Her er det viktig å skilje mellom land.
Kina, Søraust-Asia og India har gjort det svært bra, og hatt høg vekst. Men i
mykje av Afrika går det dårleg. Det at fattige land i snitt har hatt bra vekst,
kan løyne kor dårleg det går i mange av utviklingslanda, seier Villanger. Stor
påkjenning - Den høge oljeprisen er ei veldig stor påkjenning for dei aller
fleste u-land, og hemmar veksten deira, seier Aksel Nærstad,
informasjonsansvarleg i Utviklingsfondet. Han meiner Noreg, eit land som blir
søkkrikt på oljeprisen, bør kompensere noko med auka bistand, i alle fall til
hovudsamarbeidslanda sine. - Noreg tener mange milliardar kroner ekstra på denne
situasjonen. Rett før ho gjekk av som olje- og energiminister, kom Thorhild
Widvey med eit originalt forslag til korleis Noreg kunne støtte u-landa som slit
med oljeprisen. Under ein debatt i Stavanger hevda Widvey at Noreg ved å auke
oljeutvinninga si - òg i dei omstridde nordområda - kunne hjelpe dei fattige
landa til å få den energien dei treng. Oljeboring i nord ville bidra til ei meir
rettferdig verd, meinte Widvey. Det er ikkje eit syn Nærstad deler. For det er
noko som heiter drivhuseffekt òg. - I eit langsiktig perspektiv veit vi at
oljeforbruk bidreg til klimaendringane. Dagens oljeforbruk er ikkje berekraftig,
og den globale oppvarminga vil òg råke dei fattige landa hardast. Difor bør
Noreg bruke noko av oljeoverskotet sitt på å støtte u-land i retning av eit meir
berekraftig energiforbruk, og på å utvikle alternative, meir miljøvenlege
energiformer. Noreg bør kompensere I haust har også fleire debattantar teke til
orde for at Noreg er moralsk forplikta til å bruke nokre av ekstrainntektene
sine på oljen til å hjelpe u-land. Ein av dei er Tore Linne Eriksen,
førsteamanuensis i utviklingsstudium ved Høgskolen i Oslo. I eit innlegg i
Dagbladet i haust skreiv han: «Kan ikke den nye utviklingsministeren si det rett
ut: Kjære det norske folk, vil dere virkelig sette dere imot at to dagers økning
i statens oljeinntekter går til Pakistan-ofrene og til de afrikanske oljeofrene
vi har utviklingssamarbeid med? Så kan vi klare oss med 363 dagers
ekstrainntekter helt for oss selv?» Eit alternativ til å gje meir i bistand er
det å setje av delar av oljefondet til investeringar i u-land, ein tanke
finansminister Kristin Halvorsen har stilt seg positiv til i Vårt Land. Denne
ideen har mellom anna fått støtte frå kommentator Sofie Matiassen i Dagens
Næringsliv, som peikar på at Oljefondet i dag ikkje kan investere i andre
afrikanske land enn Sør-Afrika, fordi fondet skal ha ein trygg profil. Men mange
av dei fattige landa i verda, anten dei er i Afrika eller andre stader, har ein
skrikande mangel på kapital. Ved å investere delar av Oljefondet i dei fattige
landa, kunne Noreg i alle fall kompensere litt for dei ekstrainntektene vi no
får på den høge oljeprisen. Madam Tussaud's slukt av oljen 

Dei store oljeeksporterande landa i verda veit knapt kor dei skal gjere av all
rikdommen som den høge oljeprisen gjev dei. 

I år kan dei oljeeksporterande landa hanke inn kring 700 milliardar dollar på
eksport av den dyrebare råvara, skriv The Economist. Handelsoverskotet til
oljeeksportørlanda kan bli så stort som 400 milliardar dollar, over fire gonger
så mykje som i 2002. Oljeprisveksten fører til ei kolossal pengeoverføring frå
dei oljeimporterande til dei oljeeksporterande landa. Men kor blir alle pengane
av? Noko blir sjølvsagt brukt på offentlege utgifter innanlands, i Noreg som i
andre oljeland. Men til liks med Noreg sparer òg dei fleste store oljelanda, som
Opec-landa og Russland, no ein mykje større del av formuen sin. Dei fleste
oljeland har lært av tidlegare sløsing med oljepengar. Det meste av sparinga
skjer i form av aksjar og andre verdipapir i utlandet. Oljepengar frå Dubai har
til dømes blitt brukte til å kjøpe aksjar for ein milliard dollar i
DaimlerChrysler - og heile Tussaud's Group, temaparkselskapet bygd opp frå
vokskabinettet Madam Tussaud's i London. Så omfattande har sparinga av
oljepengar blitt at Det internasjonale pengefondet (IMF), som nesten alltid
talar for innstrammingar og moderasjon, har oppmoda Opec-landa om å spare mindre
og bruke meir. Dette for å auke importen frå dei oljeimporterande landa i verda,
slik at dei negative følgjene av den høge oljeprisen blir litt mindre. Undergrev
kulturpolitikken 

Norsk kultur- og åndsliv er avhengig av eit velfungerande samvirke mellom det
private og det offentlege. 

Staten påverkar på ein eller annan måte det meste som hender innanfor
kulturlivet. Anten gjennom direkte finansiering, stipend og ulike
innkjøpsordningar, eller gjennom fritak for moms. Eit slikt regime krev at alle
er nøkterne i pengebruken og at honorara er sømelege for alle dei som er med på
å få fram dei ulike kulturbidraga. Nokre få i systemet kan ikkje ta ut
millionløner eller store overskot, medan andre får dårleg betalt. Så når
forlagsdirektørar tener fleire millionar kroner i årsløn og aksjeeigarane tek ut
store overskot, er dei med på å undergrava det norske kulturpolitiske regimet.
Direktørar og aksjeeigarar må gjerne ta ut høge løner og stort utbyte frå
drifta, men då bør selskapa operera på vanlege marknadsøkonomiske vilkår og
kopla seg frå dei statlege støtteordningane og særordningane. Å ta ut stort
aksjeutbyte samstundes som ein tek imot støtte til heilt sjølvsagde oppgåver som
høyrer til eit kulturforlag, er å syna dårleg skjøn. Dårleg skjøn syner avisene
òg når dei honorerer kritikarane dårleg. Dei fleste aviser, medrekna Dag og Tid,
har i alle år gjeve kritikarane låge honorar. Honorara varierer sjølvsagt, òg
innanfor kvar avis, somme profilerte personar får meir, men stort sett er
satsane låge. Det vert tala lite om dette i bransjen. Det er som om dei fleste
synest det er ubehageleg. Mange viser til at dei andre avisene er like dårlege,
eller dårlegare. Men kvifor betalar avisene og NRK åndsarbeidarane dårlegare enn
datakonsulentane og juristane dei hyrer inn? Svaret er sjølvsagt at dei får
mange nok til å skriva for den løna dei tilbyd. Det står alltid nokon og ventar
på å overta. Men avisene misser truverde når dei argumenterer på leiarplass for
akseptable minsteløner på andre område - samstundes som dei ikkje praktiserer
det på eigne område. Kjærleik no att 

Ikkje det at eg har noko imot det, å vikariere altså, men når eg berre finn to
svar, rett nok rette, vert eg litt modalaus. Og så blir eg redd for å plage dykk
med pjattet mitt. 

Spalta må fyllast, uansett svar, så no spekulerer eg fælt på kva eg skal lure i
dykk denne veka. Men først til dei to heidersmennene som svara: «Forfattaren
heiter Ole Robert Sunde, og boka er 'Den sovende stemmen' frå 1999. Min stutte
kommentar er: Sunde sine bøker er ikkje berre grensande til å vere uleselege for
vanlege lesarar, men dei er rett og slett ikkje til å lese, meiner eg. Likevel,
Sunde har sitt 'publikum' mellom dei meir profesjonelle, litterært kunnige, og
vert verdsett. 'Joyce-epigon', ser eg ein stad. Det var vakkert i Hardanger i
går!», skriv han Olav Molven frå Bergen på ein tradisjonelt fint teikna faks med
Hårek-stripe i botn. Han Gunnar Bæra på Løten knekte òg Ole Robert Sunde-kloken:
«'Norsk litteraturs største jålebukk' (ikkje mine ord!!!), Ole Robert Sunde, er
ute på julemarknaden med sin sjette roman 'Jeg er som en åpen bok'. Ho er på
heile 496 kompakte sider, så han gjer det ikkje lett for lesaren sin. Ja, legg
merke til eintalsforma, for ORS bryr seg ikkje om lesarar, helst vil han ikkje
ha nokon i det heile teke, (seier han, men tru han den som vil). Ole Robert
Sunde er fødd i Kristiansand i 1952, og debuterte med diktsamlinga 'Hakk i hæl'
i 1982», skriv han Gunnar. Sidan han Olav òg hadde med rett boktittel, kårar eg
han til den rette vinnaren denne veka. Gratulerer! Eg var på sjukebesøk til han
Oskar i helga. Han er skikkeleg sjuk, og det er ikkje berre halsen som har
tjukna. Eg må vedgå at eg er redd for at han kan ha frose på seg
lungebetennelse, men eg håpar framleis det beste. Han må jammen sjå til å bli
frisk att til brygginga, men det er heldigvis ei stund til, så eg reknar med at
eg får løn som avtalt. Han Barabass er heller ikkje i form. Eg trur at
fårikålsesongen gjekk ekstra hardt inn på han i haust. Han har det med å sjå seg
ut nokre gimbrer som han har sterkare hug til enn andre, og no i haust måtte ho
Snøfrid til pers. Eg trur han tok det tungt, men han vil sjølvsagt ikkje vedgå
det. Han nektar å gå ut og held seg ved bokhylla i floren. Då eg var innom der i
helga, stakk eg så vidt hovudet inn for å høyre om ikkje han ville vikariere,
men det einaste han strekte seg til, var å hive ei bok til meg. Vel oppgåve
sjølv, sa han før han fint bad meg om å la han vere i fred. Så no sit eg her og
blar i denne boka. Her er mykje fint og noko litt tristare, akkurat slik som det
skal vere. Eg må vedgå at eg rota med oppgåvenummeret sist. Det skulle ha vore
736. Difor er nummeret denne veka: Klok på bok 737 

- Diktaren debuterte i 1976 og gav ut fleire samlingar etterpå. Diktet er henta
frå ein antologi som kom ut i 1997, og som inneheld dikt om lukkeleg og
ulukkeleg kjærleik. Eg held ein knapp på den siste varianten. Er ein ulukkeleg,
er ikkje tanken på betre tider urimeleg. Men er ein lukkeleg, er
framtidsutsiktene dårlege. Lukka varer ikkje evig. Det veit eg. Lukka for meg
var å vere postfunksjonær. Då trefte eg bygdefolket dagstøtt og kjende at eg
gjorde ein viktig innsats for samfunnet. No ligg eg på sofaen og drøymer om
juleøl. Det er inga framtid. Vil du ha ei framtid som Klok på bok-vinnar, må du
sende ein lapp med rett namn på diktaren. Dag og Tid har heldigvis postadresse
enno: Postboks 7044 St Olavs plass, 0130 Oslo. Alternative sendemåtar: faks 21
50 47 49 og e-post klok@dagogtid.no. Send namnet på diktaren før fredag 2.
desember. Rett og slett genial 

Med Uranophilia sluttfører Thure Erik Lund den storslegne romankvartetten rundt
den frie intellektuelle Thomas Olsen Myrbråthen, eit verk som blir ståande i
norsk litteratur. Avhandlingar og doktergradar kjem til å bli skrivne over desse
bøkene. 

Thure Erik Lund er den fremste i sin generasjon, skriv meldaren. Foto: Herdis
Maria Siegert 

Roman Thure Erik Lund: Uranophilia Aschehoug Kvartetten tek til med
Grøftetildragelsesmysteriet, går vidare i Compromateria og Elvestengfolket og
endar altså i Uranophilia. Under eitt følgjer bøkene eit menneske frå barndom og
oppvekst gjennom vaksenliv fram mot aldring. I Uranophilia har Thomas passert
60. Men det er ikkje det biografiske som formar det litterære universet Thure
Erik Lund faldar ut i skildringa av Thomas Myrbråthen. Funksjonen til det
biografiske ligg innanfor den folkelege forteljargleda, gleda over å dikte heilt
bisarre historier rundt ein person som går på trynet både i bygda og i byen. Den
eigentlege intensjonen og ambisjonen hos Lund er, gjennom talsmannen sin,
åndsmennesket Thomas Myrbråthen, å skrive fram noko heilt nytt og eineståande i
norsk litteratur: ein verdsteori. Det er sjølvsagt den reine galskap. Men for
ein galskap! Lund meiner at da kristendommen inntok makta over sinna og
førestellingane våre, blei den antikke verda, heidenskapen, fortrengd og gløymd.
Likevel overlevde restar av gammal tru og gamle mytar og legender i det skjulte,
i mørkret, og det er inn i dette kornete steinmørkret Lund fører lesaren, på
jakt etter uranophilia, den alternative historia og den alternative teorien om
verda. Det er ei reise inn i resignasjonen, men det er samtidig ei reise som
fører uranophilia opp til overflata i form av romanen Uranophilia. Alt er skrift
som fører til ny skrift. Det er det språklege viruset som Lund tek opp i den
vesle pamfletten Språk og natur (H Press 2005). Tidsmaskin I romanen av i år er
Thomas Myrbråthen blitt 62 år. Han lever eit enkelt liv på Rodeløkka i Oslo,
drikk dei daglege ølglasa sine, filosoferer og går turar i nærmiljøet, er innom
ein pensjonistkafé utan å ta særleg del i diskusjonane. Han har diskutert
ferdig, hans polemikk mot samfunnet er over. Han skriv nok framleis, men utan å
publisere. Like fullt produserer han i det stille sarkasmane og analysane sine,
og når han igjen treffer på Ludvig, eksentrikaren og oppfinnaren frå
Compromateria, tek det til å skje noko. Ludvig lever i eit skur på Ryen.
Interiøret er ei blanding av samanraska skrot og intrikate installasjonar, skit
og støv og stank, og krona på verket er ei sinnrikt konstruert tidsmaskin som
kan openberre framtida for han. Så prøver dei denne maskina, Ludvig i stolen,
Thomas som assistent, og dei viser oss eit stykke alkymi i språk og komikk, så
vanvitig fortalt at det knapt finst maken i norsk litteratur. Diverre døyr
Ludvig av påkjenninga. Thomas grev han ned i grusen ved bekken rett bortanfor
skuret, og Thomas flyttar inn og går igjennom samlingane Ludvig har etterlate
seg, mellom anna biblioteket hans som er lagra i kasser. Og her finn Thomas eit
fragment av Uranophilia, eit verk frå 1500-talet. Andre del av romanen er eit
langt og lærd essay om nettopp Uranophilia og korleis dette verket har sett spor
etter seg i samtidig og seinare litteratur og tankeretningar, og påstanden er at
Uranophilia er ei kraft som verkar i verda utan at andre enn ein innvigd krins
er klar over det og kan studere fenomenet. Her boltrar Lund seg i ei herleg
blanding av fiksjon og fakta med referansar til kunst og filosofi, etymologi og
historie, gresk antikk, jødisk kabbalisme, vestlege kulturtradisjonar, heile
vegen med ein stor grunnreferanse, nemleg Uranophilia som forsvinn og dukkar opp
igjen, gong på gong opp gjennom historia og er det alternativet som
representerer det mangfaldet som kan utfordre den einsrettinga det moderne
samfunnet representerer. Himmelen på jorda I den siste delen av romanen fører
Lund lesaren inn i enda merkelegare verder, for her grip han fatt i
reiselitteraturen frå 1600-talet, verdsteoriar frå den gongen den nye verda blei
oppdaga og kartlagd i dei mest halslause ekspedisjonar, og heilt bisarre
folkeslag og kulturar trer fram frå ulike delar av kloten, frå Amazonas, frå
Arktis, frå Java, frå Sentral-Asia. Alle er like merkelege og fantastiske og
alle har utvikla mytar og teoriar som skal forklare verda og korleis verda er
skrudd saman, og her briljerer Lund i storslåtte fiksjonar ut frå
førestellingane og forklaringsmodellane i eldre tider. Mellom anna skal det
finnast eit magisk kjempefjell i Kasakhstan der himmelen finst på jorda, og
forsøka på å trengje inn i denne fjellheimen er mange og heroiske, men ingen når
fram, for alle som prøver, blir råka av ei slags lamming og må gje opp etter
tur. Og han skildrar enorme flodsystem og dei folka som bur der utan å ha anna å
gjere enn å ramse opp uendelege remser med stadnamn for å halde fast ved ein
slags geografi. Det er forvitneleg lesnad, og ingen i dagens norske litteratur
kan vise til maken når det gjeld fantasi, språkleg nyskaping og fascinerande
historieforteljing som det Thure Erik Lund kan prestere. Fornektar seg ikkje
Uranophilia endar med at Helene, som har følgt med gjennom alle fire bøkene,
igjen dukkar opp og finn tilbake til Thomas i ein stille resignasjon. Begge er
gamle, begge har levd sine liv, saman og på kvar sin kant, og begge har hatt
sine oppturar og nedturar, og mest av det siste. Men åndsmennesket Thomas Olsen
Myrbråthen fornektar seg ikkje. Her finst ikkje snev av forsoning med samfunnet
og samtida, men strategien er endra: For denne lesaren finst det ingen tvil:
Thure Erik Lund er den fremste i sin generasjon, han er rett og slett genial og
så nær ein visjonær forfattar det er muleg å kome. Han er ein opplagd kandidat
til Nordisk Råds litteraturpris. Oddmund Hagen er forfattar og fast bokmeldar i
Dag og Tid. Vakkert om mest ingen ting 

Tekstene i På kanten handlar om mest ingen ting og er uvanleg vakre. 

Musikk På kanten Svein Tang Wa (song) Gunnar Roaldkvam (tekst) Ragnar Bjerkreim
(tone) West Audio Productions Denne hyllinga song Svein Tang Wa i gravferda til
mora for få år sidan. Sidan er han beden om å syngja i andre gravferder. Han
gjer det. Eg opplevde han for eit år sidan då han song for syster mi på
75-årsdagen hennar. Då var det ikkje eit tørt auga i rommet. Den snart 60 år
gamle visemakaren, trubaduren, komponisten og teatermannen er aktuell med cd-en
På kanten, der han syng tekstar av Gunnar Roalkvam, tonesett av Ragnar
Bjerkreim. Etter å ha høyrt dei sytten kutta er eg overtydd om at Svein og
Gunnar er sjelebrør, endå så ulike dei er av bakgrunn og livshaldning. Mens
Roalkvam er kristensosialist og lektor i samfunnsfag, må Tang Wa med litt
velvilje kunna kallast anarkist. Begge kan oppfattast som idealistar og utopiske
drøymarar. Berre to diktarar Svein har sagt at det berre har vore to diktarar i
Stavanger: Sigbjørn Obstfelder og han sjølv. Han som står på Torjå, på den
største sokkelen, nemner han ikkje. Kan henda han no vil ta med Gunnar Roalkvam
til topps i det stavangerske diktarparnasset. Det var han som i si tid skreiv
«De'kje greitt å vera fogl i dag», som Froddien Rønli og Stavangerensemblet
gjorde til ein nasjonal hit. Han har skrive tekster for Tang Wa, Leif og
kompisane, Vamp, Vestlandsfanden og Sigvart Dagsland, for å nemna nokre. Han har
på samvitet fem diktsamlingar som alle sel uvanleg godt. Den siste, På sykkel
mot stjernene, har selt i 3000 eksemplar til no. Svein var første visesmeden som
smidde på stavangerdialekt. Det er ei årsak til den heilt unike posisjonen han
har i Stavanger. «Stavanger elskar Svein Tang Wa og han elskar byen», skreiv
Roald Helgheim her i bladet for sju år sidan. Når du spør kvifor, svarar dei på
same viset som hedmarkingane gjorde for eit halvt hundreår sidan då Alf Prøysen
gjorde sin dialekt stoverein, og Tove Karoline Knutsen gjer når ho vil seia kva
Erik Bye hadde å seia for nordlendingar og folket ved kysten: Han har gjeve
bysborna sine sjølvkjensle, fått dei til å retta ryggen og vera stolte over eige
språk og eigen identitet. Stavangerensemblet Det var i 1978 at
Stavangerensemblet kom med den første singelen sin. A-sida var «Kan'kje finna
fingen» og B-sida «Vidunderlige nye Stavanger» - begge henta frå ein tape dei
hadde fått av Tang Wa. Gunnar Roalkvam sa til meg nyleg at han står i evig gjeld
av takksemd til Svein Tang Wa fordi han viste at det gjekk an å skriva på
dialekten. Ikkje lenge etter kom han med « Blyge Harry », den sørgjelege
historia om lagerarbeidaren som aldri fekk seg kvinnfolk. Også den gjorde
Stavangerensemblet til ein suksess, og Roalkvam var i gang. Tekstene i På kanten
handlar om mest ingen ting. Likevel blir dei ikkje banale. Dei er uvanleg vakre.
Når me bor innerst i ein fjord, har me alltid lengsel. Melodien til denne og dei
seksten andre songane har Ragnar Bjerkreim komponert akkurat så vart og intimt
som det høver seg til slike tekster som du mest kan pusta bort. Komponisten, som
har laga alt frå oratorium og messe, viser og songar for born, musikken til
filmen Kamilla og Tyven, musikk til fleire fjernsynsseriar og fjernsynsprogram
heime og ute, spelar sjølv keyboard. Musikarane han har med seg i studio, er Liv
Opedal på cello, Wouter Rabenheimer på bratsj, Per Hillestad på slagverk, Johan
Egdetveit på trekkspel, Gulleiv Wee på bass og Eivind Aarset på gitar. Arvid
Bryne er tidlegare journalist og utanriksredaktør i Dagbladet. «Fe dar som vaen»

Tittelen er nestenbanning for «Det var som faen». I norsk banning står
religionen sterkast, seier Ingrid Kristine Hasund. 

Ingrid Kristine Hasund har skrive boka Fy Farao om nestenbanning og andre
kraftuttrykk. Foto: Tor Martin Lien 

- I nestenbanning er « søren » og « jøss » substitutt for Satan og Jesus, men
dei er autoriserte til bruk blant kristne, seier Ingrid Kristine Hasund,
forfattar av boka Fy Farao, på omslaget lagt i munnen på Dagfinn Høybråten i
streken til Steffen Kverneland. Boka har undertittelen «Om nestenbanning og
andre kraftuttrykk». Forfattaren er språkforskar ved Høgskolen i Agder i
Kristiansand, hovudstaden i den landsdelen der diskusjonen om kva som er lovleg
eller ikkje i nestenbanning står sterkast. - Det er ein eigen sport, der
brukarane er seg klart medvitne om at opphavet er sverjing av det mest syndige
slaget, og at orda dei brukar, er i staden for faen, helvete, satan og alle dei
stygge orda med kjønnsorgan i. Men dei er nøye på at det ikkje er dei same orda,
og at det difor ikkje er synd. Mest religiøst - Er ikkje det berre ein måte å
lure seg sjølv på når tanken bak er den same? - Det kan du godt seie, men dette
er dei veldig medvitne på. Anten vi er kristne eller ikkje, brukar vi alle ein
masse skjellsord og kraftuttrykk som vi ikkje tenkjer på som bannord. Mykje av
det er ein del av det ein kallar sosial banning, i motsetning til den
aggressive, som lyser satans død og pine over folk, seier Hasund. I boka listar
ho opp 312 nesten-bannord, men lista har blitt dobla sidan ho skreiv henne. - At
diskusjonen om nestenbanning er så utbreidd, illustrerer også at det er dei
kristne miljøa som har gjort dei religiøse orda til tabu. Utgangselementa for
all banning er sex, religion og avføring, men i Noreg er det den religiøst
tilknytte banninga som står sterkast, i motsetning til til dømes USA, der det
blir meir fuck og fucking i annakvart ord. Banning først For å forstå seg på
nestenbanning må ein først analysere den « ordentlege » banninga. For nokre år
sidan kom Magnus Ljungs bok om banning på norsk, svensk og 18 andre språk.
Banning er knytt til ting som er tabu eller stigmatisert, og blir brukt til å
uttrykkje sterke kjensler og haldningar. Banning kan delast opp i sjølvstendige
og usjølvstendige ytringar (i den siste er bannorda del av ei større ytring).
Under desse att er det fleire kategoriar, til dømes om dei er retta mot nokon
eller ikkje. I den siste kategorien er det mange kraftuttrykk der kva som helst
namn eller ord blir nytta. Det kristne utgangspunktet er at du ikkje skal
misbruke eller spotte Herren din Guds namn. Med dette som utgangspunkt er det
nok å seie eller skrive faem (med m) i staden for faen. - Mat, person og
stadnamn vrimlar det av. Fiskeord er i skotet, somme seier dei brukar det i
staden for faen, andre i staden for fitte, seier Hasund, som under bokstaven f
også har Fitjar bonde og potetlag, i tillegg til ei utval to-ordsuttrykk som
byrjar med fy. Eit ferskt tilskot frå matfronten er shish kebab! Ideen til boka
starta med at den kristne Start-spelaren brølte « Hellemyr! » etter ei rå
takling, skriv Hasund. Det er ein bydel i Kristiansand. «Dra til Hellesund» er
ein annan av mange måtar å seie dra til helvete på. - I utgangspunktet trudde eg
denne sporten var på veg ut, men blant unge kristne som seier at dei aldri
bannar, er han på veg inn. Utgangspunktet mitt er først og fremst Sørlandet. «Ka
farsken» er god nestenbanning nordpå. Stadfestar krafta - Eigentleg er det eit
paradoks, for som du seier: Kva er eigentleg skilnaden? Når faen blir omskrive
til faem, stadfestar det i røynda krafta i det opphavlege ordet. - Altså er det
ein måte å lure seg sjølv på? - Dei meiner det heilt alvorleg, men pressar du
dei, kan dei vedgå at det er litt syndig likevel, seier Ingrid Kristine Hasund.
Bygde-Noreg i vranglås 

Ho skriv om byggjefeltspuddelen og bygdelesba og har meir sans for outsiderane
enn slipsslavar i svarte dressar. 

Den gode novella bør vera kort, konsis og destillert, og ho bør seia noko
vesentleg, meiner debutanten Heidi Hjortland frå Suldal. 

Heidi Hjorteland (36) debuterer denne hausten med novellesamlinga Vranglås på
Wigestrand Forlag. Så langt har kritikarane i dei store vestlandsavisene uttrykt
seg positivt til Hjortelands debutbok. Ryfylke-bølgje Først kom bølgja til Odda.
Etter at Frode Grytten slo gjennom, kom Lars Ove Seljestad med roman, og brått
kunne kommunen inst i Sørfjorden peika på det breie omfanget av
Odda-litteraturen. No kan det sjå ut som om litt av det same skjer lenger sør -
i Ryfylke. Inger N. Bråtveit frå Suldal debuterte for nokre år sidan og fekk
Nynorsk litteraturpris. Tidlegare i haust fekk Edmund Austigard frå Årdal i
nabokommunen til Suldal gode kritikkar for debutromanen Krinsereglane. I Bergen
er Hilde Sandvik frå Suldal redaktør for Syn og Segn, og alle har dei litt å
slekta på - forfattarbrørne Alfred og Kolbjørn Hauge frå Ryfylke - til dømes. -
Mange er glade i å skriva og gode til å fortelja, men eg veit ikkje kvifor det
brått kjem fleire bøker herifrå. Kanskje handlar det om gjensidig inspirasjon?
Tidlegare har Jon Moe skrive frå Ryfylke, men eg veit ikkje om det er han som
har inspirert dei som kjem med bok. Kanskje er det naturen? Det er så vilt her
at me forstår det er alvor, var det ei som sa. I vranglås Heidi Hjorteland kjem
opphavleg frå ein fjellgard i Suldal, men der bur ho ikkje lenger. Ho arbeider
som journalist på einmannskontoret til Stavanger Aftenblad på Sand i Suldal.
Hjorteland fortel at ein god del av dei tretti novellene vart til då ho hadde to
års permisjon etter fødselen til gut nummer fire. - Det har alltid vore draumen
å prøva å gje ut noko. Det tok kortast tid å skriva noveller, og difor vart det
det, men eg er i gang med noko som kan verta ein roman. - Hentar du inspirasjon
frå den røyndommen du møter som journalist? - Eg brukar verkemiddel frå
journalistikken. Novellene bør vera poengterte og ikkje altfor lange. - Og
typane i novellene har du støytt på? - Eg skriv ikkje om spesielle personar, og
vonar ikkje at nokon kjenner seg att. Eg tek litt frå den eine og litt frå den
andre, og set saman til nye personar. Kanskje får eg idear gjennom jobben, men
også frå det eg ser privat. Eg er svært glad i å observera menneske. - Er det
ryfylkingen du skildrar? - Jaaa, eg skriv om den landsbygda eg kjenner, men eg
brukar ikkje geografiske namn, og vonar at novellene kan oppfattast som
allmennmenneskelege. - Du skriv om lagnader som har gått i vranglås? - Ja, eg
skriv om einsemd og om folk som opplever at livet har gått litt på skeive. For
somme er det småting; for andre er det langt alvorlegare, men dei kjenner seg
låste, og det er vel noko dei fleste kan kjenna seg att i. - Er du spesielt
oppteken av outsiderane? - Ja, dei er interessante for meg som journalist òg. Eg
kunne aldri tenkt meg å vera kjendisjournalist. Det er ikkje mykje moro å
springa etter menn i dress og slips. Det er kjekkare å intervjua vanlege folk.
Dei har meir å tilføra enn halvkjendisar og næringslivsfolk. Feminisert Opp
gjennom åra har Heidi Hjorteland skrive både om Ungkarsfestivalen i Suldal og
alle dei gamle ungkarane i Ryfylke. - Det har vore kjekt, og responsen har vore
god. Det er mange ungkarar som steller åleine på gardane. - Har ungkarane i
bygde-Noreg det vanskeleg? - Somme har det vanskeleg. Damene har flytta ut, og
mora er død. Dei kjenner seg einsame, og at livet har gått dei forbi. Samstundes
lever dei også eit fritt liv. I boka skildrar eg til dømes byggjefeltpuddelen.
Den moderne tida er nok ikkje så enkel for alle menn. Det finst dei som helst
vil gå på jakt og vera frie, men no har også landsbygda vorte meir feminisert.
Mennene må i større grad føya seg etter damene. Eg trur ikkje at alle ungkarane
har det heilt gale. Det er ikkje alltid så enkelt å vera gift heller! - Er det
noko fellestrekk ved ungkarane i bygde-Noreg? - Dei er originale! Dei har ikkje
vorte slipte, men seier det dei meiner. Difor er det ein takksam jobb å
intervjua dei, seier Heidi Hjorteland, som framhevar canadiske Alice Munro som
den fremste blant novelleforfattarane. Motediagnosar 

Aud Thue blir provosert av det eg skriv om motediagnosar. Det kan eg forstå
etter som ho sjølv har fått diagnosen nakkeslengskade. 

Men at eg feilinformerer, er vanskelegare å godta. Eg har skrive at whiplash i
fleire år var ein motediagnose som har hatt lite medisinsk dekning i fakta. Men
eg skreiv òg at ein i visse tilfelle sjølvsagt ikkje kan sjå bort frå at
tilstanden ein gong imellom kan ha ein organisk bakgrunn. Men « epidemien » må
forklarast kulturelt. Aud Thue skriv at eg ikkje nemner nyare forsking som har
påvist bandskadar i øvre nakkeregion. Ved dei fleste tilfelle av nakkesleng finn
ein ingen organiske endringar, men sjølv om ein fann litt overstrekte band, er
det ikkje dermed sagt at det kan forklare dei symptoma pasienten fortel om. Ei
lett vriding av ankelen går vanlegvis fort over, men ved finare undersøkingar
kan ein nok påvise litt overstrekte band, men kva så? Nakkeslengskadane i
byrjinga av 1980-åra var sjeldne her i landet, berre 5 prosent av trafikkskadane
fekk ein slik diagnose, i byrjinga av 1990-åra var talet kome opp i 70 prosent -
i ei tid med auka bruk av bilbelte og betre nakkestøtte - forklaring? Ved
påkøyrsel bakfrå er det ingen korrelasjon (samanheng) mellom storleiken på
skaden og seinare symptom, tvert imot er det ofte slik at ein liten « dult » i
nakken kan gje utvikling av whiplash, medan meir alvorlege skadar ikkje fører
til symptom, eller symptoma blir borte på kort tid. Kollisjon på vegane fører
ofte til whiplash-diagnose, men sjeldan i billaup der det ofte går vilt for seg,
annan idrottsungdom som ofte blir utsett for nakkeskadar, utviklar sjeldan
whiplashsymptom. Nakkeslengskade blir først eit problem etter at folk har høyrt
om whiplash. Eit slåande eksempel på korleis kompensasjon spelar ei viktig
rolle, finn vi i studiar av m.a. nevrologen Harald Schrader frå Trondheim, som
saman med medarbeidarar samanlikna whiplash i Litauen og Noreg. I Litauen
eksisterer ikkje sjukdomen trass i mange bilulukker og dårlege bilar og lite
nakkestøtte. Litauen har heller inga personleg skadeforsikring, og « pasienten »
har derfor ingen motiv for å utvikle whiplash. La meg presisere til slutt for å
unngå å bli misforstått: Eg tvilar ikkje på at folk med whiplash-diagnosar kan
ha hovudverk og nakkesmerter, kan ha vanskeleg for å konsentrere seg og vere
deprimerte. Det eg har polemisert mot, er trua på at fleirtalet av desse
diagnosane har sitt grunnlag i organiske nakkeskadar. Ein meir omfattande
diskusjon av desse spørsmåla finn ein i ei velskriven bok av den kanadiske legen
Andrew Malleson: Whiplash and other useful illnesses. Det europeiske fabeldyret

Enzensbergers ærend med denne boka er inkje mindre enn det å berga EU frå seg
sjølv. 

Sakprosa Hans Magnus Enzensberger: Det myke monsteret Brussel eller
umyndiggjøringen av Europa Omsett av Sverre Dahl Valdisholm forlag 2011 Slik
avsluttar Hans Magnus Enzensberger boka si om Europakommisjonen, kimæren som har
usurpert all makt over Europas folk og som av lutter velvilje og omsut for
velferda deira er ved å kvela dei i reglar. Sterk kost Til å koma frå ein mann
som var vaksen då EU vart til - Enzensberger var seksten år i 1945 - , er dette
sterk kost. Det harmdirrande åtaket på Kommisjonen får meldaren til å tenkja på
Luther og kyrkjedøra i Wittenberg. Frå ein tyskar, som er grunnslovsforplikta
til å vera for europeisk integrasjon, er det ikkje mindre enn revolusjonær tale.
Hans Magnus Enzensberger burde vera velkjend for norske lesarar. Om ikkje anna
for Norsk utakt frå 1982, der han tek oss på kornet i ein grad som kunne gjeve
han den tvilsame heidersnemninga « noregsven » . Og etter å ha lese Det myke
monsteret er meldaren nøydd til å skuffa dei som vona på noko anna, med at han
er og vert verande « europaven ». Tåkeheimen Boka er rett nok eit flengjande
oppgjer med sentralinstitusjonen i EU: Kommisjonen - byråkratane i Brussel som
lagar nye reglar for at Europa skal verta ein betre stad å leva. Dei europeiske
sentralinstitusjonane er ein labyrint av forkortingar med ei totalt forvirrande
overlapping av medlemskapar, som gjer det plent umogeleg for nokon å trengja
gjennom flaumen av uleselege tekstar dei produserer. Dersom uklår tale er prov
på uklår tanke, er Kommisjonen ein tåkeheim. Ikkje berre det, tekstane merkjer
seg ut med den autoritære forma si: Demokratisk underskot No gjer ikkje
Enzensberger noko større poeng ut av dette enn det det er. Kommisjonen er
underlagd logikken til byråkratiet og er i seg sjølv korkje betre eller verre
enn andre byråkrati. Han slit med problemet at han er fråkopla dei han skal
styra fordi det ikkje finst noko EU-folk, og all verdas propaganda og omtrentleg
omgjenge med sanninga kan løysa det problemet. Dette er det «demokratiske
underskotet». For Kommisjonen er eit ikkje-demokratisk organ. Det var slik EUs «
far », Jean Monnet, tenkte seg han, og det var slik han vart. Han hadde teke
innover seg den røynlege røynsla med demokrati som Europa gjorde frå tida 1914
til 1945: nasjonalisme, totalitarianisme, krig og sivilisasjonssamanbrot. Slik
sett er Kommisjonen det mest ektefødde barnet av opplysingstida som finst i
Europa. Det opplyste eineveldet berga frå klørne til massedemokratiet.
Enzensbergers ærend med boka vert difor inkje mindre enn det å berga EU frå seg
sjølv. Unionen har utretta store og gode ting. Ingen vil attende til passtvang
og valutakontroll, tollmurar og visumplikt. Han er naudsynt for å tøyma den «
irreelle » økonomien, finanskapitalen. Men det han ser, er at oppslutninga om EU
fell i takt med at Kommisjonen stadig tek til seg nye oppgåver. Det beste for
EU, og medlemslanda, er å la subsidiaritetsprinsippet styra: godta at
integrasjonen har ulik fart i ulike land, og at meir makt vert verande att
nasjonalt, regionalt og lokalt. Slik må hans avsluttande « samtale » med M. de
F... frå Kommisjonen på Fattoria del Chianti i Rue Archimeéde i Brussel over ein
framifrå osso bucco lesast. Problemet Problemet, som Enzensberger omgår, er at «
Europa » har fått den unionen det har bede om. Det er dei nasjonale folkevalde i
Rådet som har vedteke traktatane som har løyst ut den byråkratiske energien til
Kommisjonen. Vel har Brussel vorte eit fabeldyr som ikkje lèt seg temja. Men det
burde kan henda dei velviljuge, velmeinande folkevalde som skapte han, fødde han
og sleppte han laus, ha tenkt på. Som det er, gjer ikkje Brussel anna enn det
Oslo gjer: Kveler demokratiet ved å fortelja oss umyndige veljarar kva som er
best for oss. Enzensberger er tyskar. Det merkast. Historisk er den europeiske
unionen sluttproduktet av USAs strev frå 1888 til 1917 for å hindra at Tyskland
vart ei supermakt. Det er sjølvsagt usagt. Og vel også utenkt. Og EUs
grunnleggjande paradoks kjem han ikkje på. Premissen for unionen er at
nasjonalstatane er så effektive at dei er ein fare for seg sjølve og andre. Men
slike nasjonalstatar kan løysa alle problema sine åleine og i sakssamarbeid med
jamlikane sine - andre nasjonalstatar. Dei treng ingen Union. Dei som ikkje
fyller dette kravet, er gratispassasjerar som treng hjelp frå Unionen - og vil
difor verta verande gratispassasjerar i all æve. Men dette er ikkje berre eit
EU-dilemma. Det er tvert imot det grunnleggjande problemet i alt internasjonalt
samarbeid. Og på eit tidspunkt vert slikt samarbeid ei større bør enn dei kan
bera, også på dei effektive nasjonalstatane. I EU kom dette punktet då
internasjonal finanskapital avslørde Hellas som ein gratispassasjer. Pål H.
Bakka er dr.philos. og fyrstebibliotekar ved Universitetet i Bergen og fast
bokmeldar for Dag og Tid. Olavs standpunkt er ikkje overraskande 

Dei var mange, dei som heller ville ha eit brunt diktatur enn eit raudt i
mellomkrigstida. Med Aftenposten i leiinga. Kronprins Olav var representativ for
ein brei borgarleg opinion her heime og i England. 

I historieforskinga er kontekst og kronologi nesten alt. I tillegg kjem evne til
nyansering og vilje til å setja seg inn i kva dei historiske aktørane tenkte og
såg - då. Sjå soga frå deira synsstad. Dei moralske vurderingane er ei anna
øving. Den store politiske sosiologen Juan J. Linz lærde oss at vi måtte lesa
alle dei fascistiske skriftene frå start til ende for å skjøna kva som dreiv dei
høgreautoritære i mellomkrigstida. Avdekkja så å seia den indre energien. What
made them tick. Koma inn under huda på Hitler, så å seia. På same viset må ein
freista setja seg inn i kva som rørde seg hjå kronprins Olav då han skreiv til
dei britiske slektningane sine i 1935 og tok til ords for samforstand, ja til og
med kan henda allianse med Hitler mot Stalin. Dei nye kjeldene som Tor
Bomann-Larsen har funne, gjev oss eit interessant attersyn med ein mentalitet og
ei verd i krise. Tjuven om natta Her er tidspunktet særs viktig. I 1935 hadde
ikkje Hitler synt heilt ut kven han var og kva rørsla hans stod for så ope som
til dømes etter krystallnatta i november 1938. Hitler var i 1935 som sovjetarane
var etter krigen, slik Churchill omtala dei: ein tjuv om natta som gjekk langs
husveggene og såg om haspene var på. Var dei ikkje det, gjekk han inn. Slik
prøvde Hitler seg i utanrikspolitikken. Der han fann lause hasper, gjekk han
inn. Og saka hans var ikkje heilt utan legitimitet. I 1935 hadde ei
folkerøysting i Saarland synt at eit overveldande fleirtal ville «Heims in
Reich». Ynsket frå den tyske minoriteten i Sudetenland i Tsjekkoslovakia slo inn
i eit veikt punkt i Versailles-traktaten: prinsippet om nasjonal sjølvråderett -
kvart folk sin stat. Dette prinsippet vart gjort gjeldande for alle folkeslaga
etter krigen, unnateke tyskarane. Om prinsippet hadde omfatta tyskarane, ville
grensene etter 1918 vore heilt annleis og til tyskarane sin fordel, særleg
austover. Revisjonisme I denne ulike handsaminga, det tyskarane kalla hykleriet,
fann nazistane grøderik grunn for nasjonalistisk mobilisering. Det var ei
utbreidd kjensle av at Versailles-freden var ein hemnfred frå fransk side
(Clemenceau) - John Maynard Keynes var ein av dei som såg dette klårt. Tyskland
hadde eit rettkome krav på revisjon, meinte mange. (Her skal ein ikkje gløyma at
dei mest aggressive krava om erstatning, « reparasjonar », vart tinga bort så
tidleg som i 1932, under kanslar Heinrich Brüning. Ein skal heller ikkje gløyma
at hadde reparasjonane vorte haldne uavkorta, ville Tyskland ha betalt Frankrike
erstatningar heilt til 1982 (!)). Dessutan: At Tyskland fekk heile skulda for
krigen i traktaten, skapte ei veldig stemning av urettvise på austsida av
Rhinen. Minnet om masseslaktet I tillegg var ynsket om fred overveldande. Gløym
ikkje at det berre var gått under tjue år sidan masseslaktet i den fyrste
verdskrigen. Der vart ein heil generasjon av unge menn skotne til filler i
gjørma i Flandern, på Austfronten og frosne til daude i fjella mot Italia og
Balkan. (Oppgåvene over drepne varierer frå 12 til 15 millionar.) Britane gjorde
alt dei kunne for å unngå ein slik katastrofe. Dei som vil leva seg inn i kva
den fyrste verdskrigen hadde for meining for dei samtidige, kan til dømes lesa
Veras Brittains klassiske memoarbok Testament of Youth (VB er mor til Shirley
Williams i « the gang of four » som utgjorde den sosialdemokratiske
utbrytargruppa frå Labour på 70-talet, SDP). Brittain har gjeve noko av
bakgrunnsstoffet til fjernsynsserien frå BBC om Downton Abbey som nett no går på
NRK1. Som vanleg BBC på det beste. Desperat fredspolitikk « Appeasements » er
namnet på den fredspolitikken andsynes Nazi-Tyskland som er uløyseleg knytt til
den britiske statsministeren Neville Chamberlain (1869 - 1940). Chamberlain
hadde fyrst freista å vrida Italia bort frå alliansen med Hitler. Då han såg at
det ikkje nytta, gav han etter og godtok italiensk kontroll med Etiopia (1938).
Der utkjempa Mussolini ein klassisk kolonikrig av det mest brutale slaget mot
keisar Haile Selassie. Samstundes - i ein freistnad på å blidgjera Hitler og
Mussolini - heldt Chamberlain Storbritannia utanfor den spanske borgarkrigen
(1936 - 39) gjennom ein ikkje-intervensjonsavtale (som dei fascistiske
diktatorane med ein gong braut, og som batt Léon Blum, den franske sosialistiske
statsministeren, i eit uløyseleg dilemma mellom å sikra britisk allianse, av
stor vekt for det utsette Frankrike, og ynsket om å hjelpa republikken). Poenget
var å koma Hitler i møte. Under det heile låg eit ynske om å få kasta Tysklands
militærmakt austover, mot Stalin og det raude diktaturet der. Difor er det lett
å skjøna kva for sjokk det var at Molotov og Ribbentrop skreiv under på
ikkje-åtaksavtalen i august 1939, rett for nasen for vestmaktene. Stalin trong
tid til å rusta opp og ville hindra nett det appeasarene ynskte: å la Hitler
gjera grovarbeidet mot han. Chamberlain var likevel ikkje berre naiv. Stutt tid
etter München gav han ordre om å akselerera britisk opprusting, og då Hitler
braut avtalen og tok Rest-Tsjekkoslovakia (frå 10. - 16. mars 1939), gav han opp
alle fredsfreistnader og utferda anglo-franske garantiar om britisk væpna stønad
til dei truga landa Polen, Hellas og Romania om Tyskland skulle gå til åtak.
Trugsmålet frå aust Frykta for Stalin var unison. I 1934 kjende ein - nok ikkje
så breitt - til tvangsutsveltinga av bøndene i Ukraina, dei såkalla
klassefiendane « kulakane » . Men enno låg Moskva-prosessane nokre år fram i
tida. Kjensla av å stå framfor ei aggressiv, ekspansiv makt i aust vart ikkje
mindre av det. Utetter i 30-åra vart alle illusjonar rivne ned. Eg trur det er
rimeleg å seia at Hitler i 1935 vart opplevd meir som ein klassisk tysk
nasjonalist, med tidvis ei sak ein kunne skjøna: tysk oppreising etter ein
audmykjande fred. Enno ikkje stod det klårt for dei fleste at Føraren var ein
totalitær verdsfrelsar med ein tysk rasekrigar-kaste og verdsherredøme med
massemord på jødar på dagsplanen. I 1935 var det eit visst grunnlag for å meina
at Hitler var rasjonell på eit vis, og ein mann ein kunne «gjera forretningar
med», som Mrs. Thatcher sa om Gorbatsjov. Heller brunt enn raudt Så då kronprins
Olav i 1935 skreiv til den britiske slekta si at ein måtte få til ein avtale med
Hitler, låg han med andre ord midt i den borgarlege opinionen her heime og i
Storbritannia. Det var ikkje så reint få som ope sa frå at dei var meir stemde
for eit brunt diktatur enn eit raudt. Av dei var redaktør Johs. Nesse i
Aftenposten den fremste. Leiarartiklane hans var i så måte representative for
breie opinionsstraumar i Noreg, der Bondeparti-avisa Nationen og redaktør Aardal
og sentrale personar i krinsen hans heller ikkje såg seg for gode til å breia
seg med antisemittiske omgrep. (Statsminister Jens Hundseid, landssvikdømd etter
krigen: «Skal vi omdanne vårt folk til en søppelkasse rasebiologisk sett?») Den
som har skrive mest utførleg om dette, er Tormod Valaker i boka Litt fascisme,
hr. statsminister frå 2002. Ytst leseverdig og innsiktsgjevande for å skjøna den
mentaliteten som omgav Olav. Den same vurderinga avgjorde også haldninga til den
katolske kyrkja under pave Pius (mannen som Ralf Hochuth portretterte som
unnvikande feiging i skodespelet Stedfortrederen på 60-talet): betre brun enn
raud. Kan henda kan ein snu på det heile og seia at det ville vera overraskande
om ein kronprins ikkje hadde desse meiningane - i 1935. I 1939 er det noko heilt
anna. Etter krystallnatta i november 1938 var det umogeleg å mistolka planane
til Hitler, jødehatet og krigsopplegget. Då er det rimeleg å tala om illusjonar
og naivitet. « The odd man out » Kor langt inn i britisk opinion
appeasement-haldninga gjekk, kan ein få eit inntrykk av gjennom den førre
statsministeren David Lloyd George (d. 1945). Han stelte seg i spissen for
appeasarane. Så då Chamberlain kom attende frå Berchetsgaden etter å ha signert
München-avtalen 30. september 1938 og tala om « peace with honour », var det ein
respons på noko nær ein konsensus heime. Winston Churchill var the odd man out
og ville, om han hadde vorte drepen i ei ulukke, stått att som ein perifer
loner. Eit siste spørsmål som Boman-Larsens avsløringar reiser, er kva som ville
hendt om Johan Anker, ein ven av kongefamilien, hadde fått Olav med seg attende
til Oslo og der kome til ei « ordning » med tyskarane. Då kunne vi fått ei dansk
løysing med ei samarbeidsregjering under tysk kontroll og vonde kompromiss,
eller ein belgisk utgang. Kong Leopold III tok det standpunktet å verta verande
med den slegne hæren sin i 1940 og ikkje verta med til London og den belgiske
eksilregjeringa der. Dette vedtaket løyste ut ein bitter konflikt som leidde til
abdikasjonen hans i 1951. Kong Haakon stod fast på at han måtte stø seg på ei
vald regjering, mot alle freistnader på å koma tyskarane i møte gjennom det
høgreradikale samarbeidsmiljøet som fanst i Oslo rundt folk som I. B. Hjort og
Viktor Mogens. Det som står att etter denne boka, er at Haakon hadde god
politiske dømekraft i ei ekstremt polarisert tid. Han valde ikkje det som kunne
vorte ei dødsline for monarkiet. Bernt Hagtvet er professor i statsvitskap ved
Universitetet i Oslo og fast kommentator i Dag og Tid. Toppmøte under ein
hardare himmel 

Kyoto-avtalen går ut om eit år. Klimatrugsmålet veks, viljen til utsleppskutt
minkar. - Det er grunn til å vere djupt pessimistisk på vegner av menneska,
seier forskingsdirektør Knut H. Alfsen. 

Klima Klokka tikkar, verda blir varmare. 28. november byrjar enda eit
klimatoppmøte, denne gongen i Durban, Sør-Afrika. Forventningane er små. Sidan
Kyoto-avtalen i 1997 har statsleiarane stadig blitt mindre viljuge til å kutte i
klimagassutsleppa. Kyoto-protokollen, den mest forpliktande og omfattande
avtalen om å redusere klimagassutsleppa i verda, går ut om eit drygt år. Avtalen
var eit hardt tilkjempa kompromiss og ikkje særleg ambisiøs. Men det var det
beste ein hadde, og no er det heilt usannsynleg at det kjem ein ny, strengare
avtale. Og ingenting tyder på at verda kan nå det målet nesten alle land støttar
på papiret: å avgrense den globale oppvarminga til maks to gradar. Alt tyder på
at klimagassutsleppa vil halde fram med å auke, og at temperaturen vil halde
fram med å stige. - Det er grunn til å vere djupt pessimistisk på vegner av
menneska. Eg er langt meir pessimistisk i dag enn eg var i 1997. Eg har barn og
barnebarn og er uroleg for den verda dei skal leve i, seier Knut H. Alfsen,
forskingsdirektør vd Cicero senter for klimaforsking. Sterke motkrefter Den
politiske paralysen står i grell kontrast til alvoret i situasjonen. Sidan 1997
har klimaforskarane berre blitt sikrare på samanhengane mellom menneskeskapte
utslepp og den globale oppvarminga. Likevel maktar ikkje statsleiarane i verda å
handle. - I fagmiljøa er det mange sindige, nøkterne folk som er opprørte. År
etter år peikar vitskapen i same retning, men det skjer ingenting i politikken.
Så godt som all ny klimaforsking sidan Kyoto har berre forsterka alvoret i
situasjonen. Det burde motivere til handling, seier Alfsen. - Så kvifor skjer
det ikkje meir? Ein grunn kan vere at når ein nærmar seg realisering av tiltak
som vil påføre nokon kostnader, utløyser det motkrefter. Vi ser det mellom anna
i kampanjane mot IPCC, klimapanelet til FN. Det går føre seg eit systematisk
arbeid for å undergrave klimaforskinga, særleg i USA, der næringslivsinteresser
er i open kamp med både forskarar og styresmakter. Allmenningens tragedie - Har
dei såkalla klimaskeptikarane òg klart å så tvil om avgjerdsgrunnlaget blant
politikarane? - Ikkje først og fremst blant politikarane, trur eg. Men dei har
sådd tvil i befolkninga, og det har igjen svekt grunnlaget for å handle.
Eigentleg er det få felt der politikarane er så samstemde, også internasjonalt.
Men dei kjenner ikkje at dei har befolkninga med seg. Da regjeringa i Australia
innførte ein CO2-skatt nyleg, tapte ho stort i oppslutnad, seier Alfsen. - Vi
ser at kampanjen for å så tvil om klimaforskinga har vore svært effektiv. Du
treng berre nokre få tvilsame eller usanne påstandar frå nokon med ein
professortittel, så er det som om IPCC ramlar saman i medvitet til folk. Det har
skjedd ei ekstrem politisering av klimaspørsmålet dei siste ti åra, dette blir
diskutert på ein annan måte enn andre fagfelt. - Men dersom nesten alle leiarane
i verda er overtydde om at utsleppa våre vil føre til ei frykteleg utvikling, er
det veldig kortsiktig av dei å ikkje handle? - Ja, men vi skal ikkje
undervurdere vanskane dei står overfor her. Så godt som alle land må bli samde
om ein klimaavtale. Dette er allmenningens tragedie, der ingen tener på å gå
først og gjere det rette. Og det såkalla internasjonale samfunnet er jo i stor
grad eit lovlaust samfunn. Manglar viljen For mange land har den økonomiske
krisa dei siste åra gjort det enda mindre freistande å gjere kostbare og
krevjande klimatiltak. Rike Noreg burde vere betre rusta enn dei aller fleste,
men også her skortar det på viljen til å gjere noko innanlands. Nyleg skreiv
Verdens Gang at regjeringa vurderer å springe frå klimaforliket frå 2008 og
redusere måla om å ta to tredjedelar av utsleppskutta i Noreg. - Når
arbeidsplassar står i fare, er LO vanskelege å ha med å gjere, seier Alfsen
tørt. - Og når dei er samstemde med bedriftseigarane, får dei enda meir
gjennomslagskraft. - Politikarane har meir pliktkjensle overfor sine samtidige
veljarar enn overfor komande generasjonar? - Det er nok ei side av det. Det er
eit uvanleg krevjande problem vi står overfor. Vi treng store endringar og må
leggje om samfunn og livsstil på mange vis, og vi veit ikkje heilt korleis verda
vil sjå ut etterpå. Truleg må vi erfare dramatiske klimaendringar på kroppen før
vi vil gjere dei naudsynte endringane. Det er tragisk. - Og når vi verkeleg
erfarer klimaendringane til fulle? - Da er det for seint, seier Knut H. Alfsen.
- Ynkeleg politikk Det lange tidsperspektivet i Kyoto-avtalen gjorde det lettare
å kome med lovnader, trur Rasmus Hansson, generalsekretær i Verdas villmarksfond
Noreg. - Det er greitt å forplikte seg når det er lenge til du må gjere noko.
Men di nærare du kjem gjennomføringa av faktiske tiltak, di tydelegare blir
kostnadene. Det er forståeleg psykologi, men ynkeleg politikk. Hansson trur
ikkje problemet er at folk flest har slutta å tru på dei menneskeskapte
klimaendringane. - Folk har derimot mista trua på klimapolitikken. Dei ser
skilnad på ordentleg politikk og liksompolitikk. Og det er liksompolitikk når
statsministeren seier at noko er verdas største problem, medan det ikkje blir
gjort noko som tilseier at dette faktisk er viktig. Da tek ikkje folk det
alvorleg heller. Den dagen statsministeren vil ta politiske konfliktar for
klimaet blir det bråk, men det vil vekkje ny respekt. Norske og andre
politikarar er fullt klare over realitetane i klimatrugsmålet, meiner Hansson. -
Men dei ventar på at noko dramatisk skal skje som gjev dei ein klar grunn til å
gjere noko, ei eller anna internasjonal hending knytt til klimaendringane som
gjer det tydeleg at dei må handle. Olje framfor klima I Noreg har dei sterke
oljeinteressene større påverknad på politikken enn dei fleste er klare over,
meiner Hansson. - Strategane i fossilindustrien er veldig klare over at større
innsats for fornybar, berekraftig energi vil gå på kostnad av innteninga deira.
Oljenæringa kjenner seg truga, difor gjer dei alt dei kan for å påverke
politikken. Det lukkast dei godt med: Sjå på nordområdepolitikken og
forskingspolitikken. Det er merkeleg lite merksemd kring måten oljesektoren
påverkar norsk politikk på. - No ser det ut til at regjeringa vil springe frå
klimaforliket. Kva er kommentaren din? - I så fall ville det vere heilt
ansvarslaust overfor vår eiga nære framtid. Men dessverre vil det ikkje lenger
overraske meg om det skjer, seier Hansson. Stogga på startstreken - Det er
verkeleg ein tankekross: I 1997 såg vi på Kyoto-protokollen som eit avgrensa
første steg på vegen til noko betre. Så har vi ikkje kome lenger enn dette,
seier Harald Dovland. Ingen nordmann veit meir enn han om kor vanskeleg det er å
få til internasjonale klimaavtalar. Dovland, som no er pensjonist, var tilsett i
Miljøverndepartementet og leidde norske delegasjonar i alle klimaforhandlingar
frå 1995 til 2007. På København-møtet i 2009 var han forhandlingsleiar for FN. -
Sidan Kyoto har vi fått mykje meir kunnskap om klimaet som burde tale for å få
ein meir kraftfull avtale. Men slik har det ikkje gått. Dovland peikar på fleire
årsaker til stillstanden. USA endra politikk under Bush og trekte seg heilt frå
Kyoto-avtalen. Sjølv om Obama i utgangspunktet var meir positiv, er USA i dag
sterkt imot ein Kyoto-liknande avtale. Og verdsøkonomien har forskyvd seg sidan
90-talet: Kyoto la berre avgrensingar på OECD-landa, men u-land som Kina, India,
Brasil og Sør-Afrika har hatt sterk økonomisk vekst og tilhøyrande vekst i
klimagassutsleppa. Kina ureinar i dag like mykje som USA. U-landa må med - Det
verkar i dag urettvist å ha ein avtale som berre legg avgrensingar på i-landa.
Eg er ein varm forsvarar av Kyoto-avtalen. Men landa som er forplikta av han,
står berre for 30 prosent av klimagassutsleppa i dag, medan verda må redusere
utsleppa sine med 50 prosent om vi skal nå klimamåla. I tillegg kjem eit
sterkare medvit i mange u-land om korleis klimaendringane vil råke dei, påpeikar
Dovland. - No krev u-landa økonomisk hjelp til klimatilpassing, i tillegg til
dei gamle krava om teknologioverføring frå den rike verda. Summen av alt dette
er kaotisk. Forsøket på å redde verda i København støytte mot store geopolitiske
utfordringar. - Men trugsmålet frå klimaendringane er svært stort. Om dette er
fullt ut erkjent av statsleiarane, burde det gå framfor dei fleste andre omsyn?
- Ja, men dessverre har nok dei færraste teke inn over seg tregleiken i klimaet.
Dette er annleis enn andre typar ureining. Sjølv om vi stogga alle
klimagassutslepp i dag, ville temperaturen halde fram med å stige lenge, seier
Dovland. - Eg hadde trudd at dei ekstreme vêrutslaga vi har sett i USA dei siste
åra kunne medverke til å endre haldningane der. Men det er ingen teikn til det.
Om du får ei verkeleg merkbar havstiging i USA, blir det kanskje annleis.
Taktiske feil I ettertid ser Harald Dovland fleire feilgrep frå i-landa si side
i klimaforhandlingane sidan Kyoto. - Eg snakkar ikkje lenger på vegner av Noreg,
men eg meiner det var feil av i-landa å vere så negative til å halde fram med
Kyoto-modellen. Det ville vore mykje betre å gå inn for ein ny Kyoto-periode,
med ein breiare avtale. Med åra har Dovland òg blitt skeptisk til den norske
insisteringa på « kostnadseffektivitet » : å satse på billege klimatiltak i
u-land framfor dyre tiltak her heime. - For all del: Det er rasjonelt å satse på
kostnadseffektive tiltak. Men verda er ikkje alltid rasjonell. Noreg og andre
i-land har ikkje vore imponerande flinke på heimebane, og vi har ikkje alltid
stått ved det vi sa vi skulle gjere. Om vi hadde meir å vise til heime, ville
det gjeve oss større tyngd i klimaforhandlingane. - Skal ein vere slem, kan det
verke som om vi sit og fortel u-landa kor lett det er for dei å redusere
utsleppa sine. Men dei ønskjer jo same levestandard som vi har. Når dei ser at
vi ikkje gjer tiltak som smertar, kvifor skal dei gjere det? Dette har ein
politisk-moralsk dimensjon, seier Harald Dovland. 

Noko er ròte i Aserbajdsjan 

Baku: Igjen er demokratiet sett på vent i Aserbajdsjan. I dette korrupte
halvdiktaturet skal framtidige norske pensjonar sikrast. 

Makta: Politiet i Aserbajdsjan er kjent for å gå særs hardt fram. Foto: Per
Anders Todal 

Hundrevis av oransje flagg vaiar i vinden, rop om fridom og rettferd rungar
utover den opne plassen i utkanten av Baku, hovudstaden i Aserbajdsjan. Det er
onsdag ettermiddag, tre dagar etter parlamentsvalet. Kring demonstrantane står
ein jarnmur av politi med batongar, som dei ved tidlegare demonstrasjonar har
synt seg svært viljuge til å bruke. - Røysta mi vart stolen frå meg. No vil eg
at ho skal bli høyrd, seier Islam Khaligov. Den mellomaldrande juristen er ein
av kring femten tusen aserbajdsjanarar som har møtt opp for å syne harmen sin
mot president Ilham Alijev og maktapparatet hans. Og dei har god grunn til å
vere sinte. Stor internasjonal merksemd og 1500 utanlandske valobservatørar var
ikkje nok: Dei herskande i Aserbajdsjan klarte ikkje å halde seg frå å jukse
storstilt i parlamentsvalet sist søndag. «Alvorlege manglar i gjennomføringa»,
var dommen frå OSSE. Det er mildt sagt: Frå trugsmål mot og trakassering av
opposisjonelle kandidatar og journalistar lenge før valet, til openlys triksing
med røystesetlar på valdagen og i oppteljinga - makta i landet brukte omtrent
alle triks i jukseboka. Og partiet til president Ilham Alijev, Nye Aserbajdsjan,
kara til seg nesten alle seta i parlamentet. - Demokratia i vest, Noreg,
England, USA - de må hjelpe oss, elles klarer vi ikkje å bli fri dette
diktaturet. Styresmaktene sit på alle maktmidla, seier Khaligov. Og også mange
vestlege observatørar er skuffa og vonbrotne over valjukset. - Med den store
innsatsen som var lagd ned for å gjere valet mest mogleg fritt og rettvist,
hadde vi eit håp om at dette valet skulle bli betre gjennomført. Det var eit håp
som brast, seier Noregs ambassadør Steinar Gil til Dag og Tid. Han har sjølv
engasjert seg langt sterkare enn diplomatar flest i arbeidet for demokrati og
menneskerettar i Aserbajdsjan - eit land der Noreg kan kallast ei stormakt. Men
kva slag land er dette? Rettslaust - Det finst ikkje nokon rettsstat i
Aserbajdsjan, seier Leyla Yunus, leiar for organisasjonen Institute of Peace and
Democracy i Baku. - Det juridiske systemet er fullstendig korrupt. Politiet
bruker stadig tortur under forhøyr, politikarar og journalistar blir fengsla og
trakasserte. Yunus meiner aserbajdsjanarane er oppgjevne og resignerte. - Mange
opplever at verda ser annleis på Aserbajdsjan enn på tidlegare sovjetrepublikkar
som Georgia og Ukraina, fordi dette er eit muslimsk land og eit oljeland. USA og
verdssamfunnet støttar ikkje demokratiet like sterkt her som andre stader.
Aserbajdsjan er i dag eit svært fattig land, der nær halvparten av dei åtte
millionane innbyggjarar lever under fattigdomsgrensa. Men landet har enorme
inntekter i vente frå oljeutvinninga i Kaspihavet i åra som kjem. Somme snakkar
om ein vekst i BNP på 30 prosent neste år, den raskaste veksten i verda. Yunus
er ikkje overtydd om at det tyder så mykje betring for folk flest. - Landet
byggjer no opp eit oljefond, kanskje det kan hjelpe. Men det meste av
oljepengane her har til no hamna i lommene på presidenten og venene hans.
Gjennomkorrupt - Korrupsjonen gjennomsyrer alt i Aserbajdsjan, frå topp til botn
i samfunnet, seier Rena Safarlijeva. Ho er leiar for Transparency
International-kontoret (TI) i Baku. Organisasjonen ho arbeider for, strevar for
å redusere korrupsjonen i verda. På korrupsjonsrangeringa til TI kjem
Aserbajdsjan alltid ut som eit av dei verste landa. - Styresmaktene syner ein
viss vilje til å gjere noko med småkorrupsjonenen. Men den verkeleg store
korrupsjonen i systemet vil dei ikkje gjere noko med, seier Safarlijeva.
Nærværet til internasjonale oljeselskap har ført til meir korrupsjon i
Aserbajdsjan, men ikkje på dei måtane ein kanskje skulle tru, meiner ho. - Dei
tilsette i desse selskapa kom med ein levestandard som dei korrupte
tenestemennene aldri hadde drøymt om. Dermed fekk dei ein ny motivasjon for å
tuske til seg enda meir enn før. Men eg trur ikkje at dei internasjonale
oljeselskapa har muta folk i særleg grad. Dette landet trong investeringane
deira desperat. Rogaland i Baku - Vi meiner vi gjev eit positivt bidrag for
utviklinga til dette landet, seier Georg K. Gundersen, landsjef for Statoil i
Aserbajdsjan. Saman med samfunns- og styresmaktkontakt Sverre Olden Mala tek han
imot ei stor gruppe norske journalistar, frå Aftenposten til Klassekampen, på
Statoilkontoret i Baku. Vertane er to joviale rogalendingar på dette norske
bruhovudet ved Kaspihavet. På veggen syner klokker tida i Baku, Istanbul og
Stavanger. Statoil er den nest største utanlandske investoren i Aserbajdsjan,
etter samarbeidspartnaren British Petroleum. Statoil har avtale om utvinning frå
store olje- og gassfelt på aserbajdsjansk havbotn, og er medeigarar i olje- og
gassrøyrleidningar frå Baku til Tyria. Medan vi snakkar, sig den første oljen på
sin lange veg til utskipingshamna Ceyhan i Tyrkia - dei første dropane når
Middelhavet over jul, ein million tønner om dagen skal gjennom røyret. Og der
oljen går ut, kjem pengane inn. Store pengar. Kva Statoil ventar å tene i
Aserbajdsjan, vil dei ikkje ut med. Men BP har rekna ut at med ein oljepris på
30 dollar fatet kan den aserbajdsjanske staten fram til 2030 tene til saman 120
milliardar dollar - berre på dei to felta der Statoil er med på utvinninga. I
dag er statsbudsjettet til Aserbajdsjan på berre 12 milliardar dollar i året.
Pengeflaum - Det blir ei stor utfordring for landet å fase inn desse
oljeinntektene, utan at det blir hyperinflasjon, seier Gundersen. Ein god del av
oljeinntektene til Aserbajdsjan skal setjast til side i eit oljefond likt det
norske. Men mykje kjem òg til å gå inn i det vanlege statsbudsjettet - i ein
stat som er kjend for ekstrem korrupsjon. Statoil forsikrar at dei ikkje har
muta korrupte tenestemenn i Aserbajdsjan. Men sjølv om dette stemmer, og sjølv
om Statoil i år gjev tre millionar dollar til flyktninghjelp, miljøtiltak,
kultur og andre gode føremål i Aserbajdsjan, så er det andre vanskelege sider
ved verksemda til selskapet her. - Er ikkje Statoil med på å stø oppunder eit
ròte og korrupt system, når de skaper inntekter for dette regimet? - Vi forheld
oss til det som er styresmaktene i landet, uavhengig av kva parti det er. I
Noreg ville det heller ikkje vore velkome om BP la seg opp i korleis Noreg
brukar oljepengane sine, seier Gundersen. - Alternativet til at Statoil er her,
er at andre oljeselskap er her. Og Statoil er av dei mest opne oljeselskapa i
verda, seier Sverre Olden Mala. - Dette er ein stat som fengslar og stundom
torturerer opposisjonelle og kritiske journalistar. Har de ikkje noko syn på
dét? - Vi har ikkje noko offisielt syn på dét. Vi forheld oss til styresmaktene
som er her i landet. - Kva trur de ville skje om Statoil protesterte på
menneskerettsbrot i Aserbajdsjan? - Det veit eg ikkje, og det vil eg ikkje
spekulere i heller, seier Sverre Olden Mala. Hei skål! På kvelden bed Statoil
den norske pressedelegasjonen på middag, i den særs staselege restauranten
Karavanserai i Gamlebyen. Som namnet minner om, var bygningen opphavleg ein
skysstasjon for karavaneførarar på eit sidespor av Silkevegen. No hyser det meir
moderne handelsreisande. Maten er utmerkt, røykt stør, kaviar og gud veit kva,
og stemninga høg. Det syner seg at Statoil-Georg fyller år denne dagen, og
journalistane syng bursdagssong for han både ein og to gonger. Etter ei lang,
lattermild bordsete held landsjef Georg K. Gundersen ein liten tale der han
takkar for besøket. - Vi håpar på eit godt samarbeid mellom oss som er her nede
og dykk som er der heime, seier Gundersen. Så må Stavanger Aftenblad syngje
igjen. Armen i vinkel - hei skål! Likvidering Klapringa frå tastatura ute i
redaksjonslokalet læt kjend, men arbeidsvilkåra for aserbajdsjanske
avisjournalistar er elles dramatisk annleis enn det vi er vande til i Noreg. Det
skjøner eg fort av samtalen med Ejnulla Fatullajev. Han er redaktør for ei
dagsavis og ei vekeavis i Baku. - Eg har blitt overfallen, slått og sparka så eg
hamna på sjukehus, og eg har noko slikt som 20 søksmål mot meg fordi vi har
skrive kritisk om styresmaktene. Om dei verkeleg vil drepe meg, så klarer dei
det nok. Men det er kritisk journalistikk eg vil drive med, seier Fatullajev.
Han arbeidde før saman med redaktør Elmar Huseinov i magasinet Monitor. 2. mars
i år vart den svært regjeringskritiske Huseinov skoten ned og drepen utanfor
heimen sin. - Eg er sikker på at regjeringa stod bak drapet på Elmar. Men eg
veit ikkje kven i regjeringa, seier Fatullajev. - Etter drapet og all merksemda
det fekk, fekk avisene litt lettare arbeidsvilkår. Men etter valet, når dei
utanlandske observatørane og journalistane reiser heim, er eg redd styresmaktene
strammar grepet igjen. I tillegg til vald, trugsmål, søksmål, raid i
redaksjonane og andre hindringar frå styresmaktene, slit avisene i Aserbajdsjan
med å nå lesarar. Aviser er eit heller marginalt fenomen her, og når sjeldan ut
over hovudstaden. - Alle her ser fjernsyn, berre nokre få les aviser. Og alle
fjernsynskanalane er i lomma på regjeringa, seier Fatullajev. Det store spelet -
Vi ser på Aserbajdsjan som eit viktig land, seier USA-ambassadør Reno Harnish
III. Skal ein tru Financial Times, er han blant dei fire-fem mektigaste mennene
i Aserbajdsjan, ein posisjon som kan høve seg for ein Reno den Tredje. Det er
mange grunnar for USA til å vere opptekne av dette landet, forklarer Harnish. -
Det handlar om den globale energiforsyninga, om tryggingsinteresser og om
demokratiske reformer. Kartet på veggen bak ambassadøren fortel det meste om
tryggingsinteressene. Aserbajdsjan ligg mellom Iran i sør og Russland og
Tsjetsjenia i nord. Til krigsinnsatsen i Afghanistan og Irak har USA ein
luftkorridor over Aserbajdsjan, og forsvarsminister Donald Rumsfeld har vore på
tre besøk i Baku. Mange spekulerer på om USA prøver å skaffe seg ein flybase her
- noko Harnish avviser. Men Aserbajdsjan er eit viktig land i krigen mot
terrorisme, meiner han. - Terroristar rører seg mellom Tsjetsjenia, Iran og
Afghanistan. Fleire terroristar har blitt fanga av spesialstyrkar i
Aserbajdsjan. - USA gav viktig støtte til opposisjonsrørslene i Ukraina og
Georgia. Det ser ikkje ut til at de støttar opposisjonen i Aserbajdsjan like
mykje? - Det vil eg avvise. Engasjementet vårt har vore minst like stort i
Aserbajdsjan, seier Harnish. - Vi er ikkje interesserte i revolusjon, vi er
interesserte i demokrati. Og vi har gjort vårt for å hjelpe regjeringa her med å
gjennomføre eit rettferdig val. Men noko rettferdig val fekk ikkje Aserbajdsjan,
sjølv om USA betalte for ei valdagsmåling og oppmoda Alijev om å oppføre seg
ordentleg. Brotflater i Baku Her oppe er det ingen politibatongar, ingen
fattigdom. I baren i 17. etasje av SAS Radisson-bygget spelar dei A-ha lågmælt
over stereoanlegget. Summer Moved On. Gjennom panoramavindauga ser eg vindkasta
jage over Kaspihavet, heilt ute mot den blågrå horisonten ei lang rad
oljeinstallasjonar, dei liknar leikande insekt i vasskorpa. Inne på land skimtar
eg det 2500 år gamle Jomfrutårnet i Gamlebyen, og ein del moskear og minaretar
som ser puslete ut mellom alle høgbygga som ser ut til å sprette opp som sopp
etter regn. Aserbajdsjan er gjennomskore av dei fleste viktige konfliktliner i
verda: mellom islam og sekularisme, mellom demokrati og diktatur, mellom
tradisjon og modernitet, rikdom og fattigdom - og midt i stormaktsknivinga om
energiressursane. Det er heilt naturleg at landet òg ligg på ei forkasting i
grunnfjellet, og er utsett for jordskjelv. Eit glas Remy Martin XO her oppe
kostar 120 kroner - det same som ein aserbajdsjansk pensjonist nede på bakken
får per månad. Om da ingen har naska pensjonen hans på vegen. I dette landet er
Noreg ei stormakt, der vi med Jens Stoltenberg sine ord frå 1996 skal hente
pengar «til barnehagar og folketrygd i framtida». Ved inngangen til SAS Radisson
treffer eg ein røsleg kar frå Aker Kværner. Selskapet har 30-40 norske tilsette
her. Han er ikkje så nøgd med kvaliteten på aserbajdsjansk arbeidskraft, med
tiltaket og initiativet deira. - Du veit: Det er ikkje nett noko herrefolk,
dette her, seier han og himlar med augo. Boomtown Aserbajdsjanarar flest er
shiamuslimar. Men dei må vere av dei mest liberale muslimane i verda. I gatene i
Baku trippar kortskjørta damer på høge hælar, alkohol er å få kjøpt overalt. Og
utelivet til byen har eksplodert med den nye oljeboomen. Her får du Traditional
pub grub served all day på O'Malley's, amerikanarane ser amerikansk fotball på
Fisherman's Wharf. På Finnegan's drikk røffe britiske oljearbeidarar seg snydens
til eit lokalt band som tolkar Dubliners, i dei djupraude lokala til nattklubben
Le Mirage sit stivsminka aserbajdsjanske prostituerte og ventar på kundar. Berre
ein sjeldan gong opplever dei utanlandske ekspats kloa til regjeringa, gjerne på
absurde måtar. - Styresmaktene her prøvde å nekte oss å ta inn kjeledressane
våre til landet, fortel ein norsk arbeidskar eg møter på Finnegan's. - For
kjeledressane var oransje, og alle oransje klede var forbodne å importere no før
valet. Oljebeite Det er eit nesten uverkeleg landskap, dette: Utover den flate
sletta nede ved Kaspihavet står gammalmodige oljeinstallasjonar så langt augo
rekk, ein skog av svart stål, dei slitne nikkepumpene svingar trufast og
taktfast for å få opp dei siste slantane frå dette gamle oljefeltet. Eimen frå
pølane med råolje riv i nasen. Om dette er lukta av pengar, er ho ikkje god.
Midt oppi dette daude landskapet ligg nokre spreidde bustadhus, og ein gjetar
med gulltann passar ein flokk sauer som nappar i seg dei få grasstråa oljen
ikkje har drepe. Er det eit bilete på det aserbajdsjanske folket, dette? Ein
forvirra flokk sauer som tilfeldigvis har hamna midt i oljeland, vakta av ein
gjetar med gull i kjeften? Fred og framgang? Demonstrasjonen onsdag ettermiddag
ebbar ut. Ingen revolusjon i dag heller. Heldigvis ingen vald. Folk går heim til
sitt, og trass i toretalane frå opposisjonsleiarane kjem truleg Alijev og
kumpanane hans til å sitje trygt ei god stund enno. Opposisjonen i Aserbajdsjan
har lenge vore ein særs impotent gjeng, og har ikkje sine folk inne i sjølve
maktapparatet. Dei har lånt oransjefargen frå protestrørsla i Ukraina, men
manglar krafta. Sjølv demonstrasjonen etter juksevalet gjekk dei med på å halde
langt utanfor sentrum, langt frå alle maktsenter i hovudstaden. Så lenge
president Alijev attpåtil klarer å halde seg nokolunde inne med både USA og
Russland, og framstår som ein slags garantist for stabilitet i oljelandet, blir
ikkje trykket utanfrå overveldande heller. I tillegg skal ein ikkje underslå at
mange aserbajdsjanarar, ikkje minst på bygda, er ganske nøgde med presidenten -
og fjernsynet fortel jo dagleg om alle dei gode gjerningane hans. Mange trur
partiet Nye Aserbajdsjan ville vunne parlamentsvalet også utan juks med
røystesetlane. Men om Alijev ikkje leverer verken velstand eller demokrati, kan
følgjene bli alvorlege, meiner redaktør Ejnulla Fatullajev. - Aserbajdsjanarane
er moderate shiamuslimar. Men ekstreme wahhabittar frå Saudi-Arabia driv misjon
her. Dei har mykje pengar, og dei får ein god del folk med seg. Om det blir
desse typane som kanaliserer frustrasjonen til folk, kan dette bli veldig stygt.
På utsida av samfunnet 

Baku: Oljelandet Aserbajdsjan har eit av verdas største flyktningproblem - og
liten vilje til å løyse det. 

Vonlaust: Khush Gedem er ein av 5000 flyktningar som er stuva inn i eit uferdig
sjukehusbygg i Baku. Her er ikkje vindauge, og vinden blæs rett gjennom dei
gapande hola i ytterveggene. Foto: Per Anders Todal 

Dei kallar det Juletreet. Når eg kjem fram til dette uhyggjelege skjelettet av
ein bygning i utkanten av Baku, er det lett å skjøne kvifor. Eit hundretal
straumleidningar dinglar som julepynt frå ein straumpåle, opp til eit bygg som
skulle bli sjukehus, men som aldri vart ferdig. Dei kring 5000 menneska som bur
her, har ordna seg med ei provisorisk, men livsfarleg straumforsyning. Dei er
flyktningar frå område som Armenia erobra i krigen tidleg på 90-talet, og det
meste i omgjevnadene deira er provisorisk og helsefarleg: Stanken av den opne
kloakken som flyt i underetasjen, er nesten utoleleg, og enorme mengder søppel
byggjer seg opp kring dette menneskelege fuglefjellet. Veggene er naken
råbetong. Mellom etasjane er det ofte gapande hol - fire barn skal ha falle ned
og slått seg i hel sist sommar. - Regjeringa ser oss ikkje, det er berre slik
det er, seier Mahira Gasanova. Den mellomaldrande kvinna er flyktning frå Agdam
i det armenskokkuperte Nagorno-Karabakh, og har budd her i åtte år. Ho og den
invalide mannen har pynta veggene på rommet sitt som best dei kan. Lenger oppe i
etasjane møter eg ei anna gruppe flyktningar, også dei frå Agdam. Ingen av dei
har arbeid, og ingen har tru på at noko av oljepengane som strøymer inn til
Aserbajdsjan, kan kome dei til gode. - Eg trur ikkje det vil hjelpe i det heile.
Dei rike bryr seg ikkje om oss, seier Rasim, ein eldre mann. - I 12 år har
regjeringa lurt oss. Dei seier vi skal få landet vårt attende, men ingenting
skjer. Vi må berre vente, vi kan ingenting anna gjere. Politisk kort Krigen
mellom Armenia og Aserbajdsjan braut ut under oppløysinga av Sovjetunionen, og
armenarane synte seg sterkast. Dei erobra ikkje berre det armensk-dominerte
Nagorno-Karabakh som låg inne i Aserbajdsjan, men òg store område rundt denne
enklaven. Til saman okkuperer Armenia i dag kring 15 prosent av Aserbajdsjan, og
over ein halv million aserbajdsjanar er i dag flyktningar i sitt eige land.
Styresmaktene i Aserbajdsjan motset seg at flyktningane frå dei armenskokkuperte
områda skal integrerast andre stader i landet, forklarer Berit Olsen,
landdirektør for Flyktninghjelpa i Aserbajdsjan. Ho har arbeidd her i ti år.
Organisasjonen hennar driv ei rekkje ulike prosjekt for dei fordrivne i
Aserbajdsjan, mellom anna rehabilitering av bustader. - Regjeringa nyttar
flyktningane som eit politisk kort i forhandlingane med Armenia. Først i år har
vi fått lov til å lage nokre permanente busetnader for dei, seier Olsen. Det er
Flyktninghjelpa som har teke med ei gruppe norske journalistar til Juletreet.
Ved sida av det groteske sjukehusbygget har dei fått laga ein skule for ungane.
Dei nye lokala står i skarp kontrast til bustadene, men kloakklukta siv inn også
her. Dilemma Sjølv om dei færraste av dei aserbajdsjanske flyktningane bur under
så fryktelege tilhøve som dei i Juletreet, lever dei fleste under svært
vanskelege kår, fortel Olsen. 80 prosent av dei er arbeidslause, og kvart fjerde
barn blant dei fordrivne er feilernært. - Men no når oljepengane fløymer inn i
Aserbajdsjan, burde vel styresmaktene kunne ta seg betre av dei fordrivne? - Dei
er i stand til det no, spørsmålet er om regjeringa har vilje til å fordele
rikdomen. Det er mange dilemma i det arbeidet vi driv. Målgruppa vår er
flyktningane, men fattigdomen her er nesten like stor i andre delar av folket.
Vi kjem etter kvart til å dreie verksemda vår her i retning av meir generelt
samfunnsarbeid, seier Berit Olsen. All von er ikkje ute for at ein del av
flyktningane i Aserbajdsjan kan få vende heim. Det går føre seg forhandlingar
mellom Armenia og Aserbajdsjan om dei okkuperte områda. Eit oljerikt og betre
rusta Aserbajdsjan, med eit ganske godt forhold til Washington, kan òg ha betre
sjansar til å få gjennomslag enn før. Men inntil vidare må dei 5000 menneska i
Juletreet leve vidare i kloakklukta. Ver nøktern, ikkje skryt 

Kanskje det mest slåande med det nye statsbudsjettet er at 1650 milliardar
kroner vert ståande urørde i 2006. 

Det trass i all lobbyisme som har vore førd dei siste 24 dagane for gode og
dårlege saker. Finansministeren greier i alle fall å seia nei til meir offentleg
pengebruk, og det er bra, for vi må leva av andre ting enn olje i dette landet i
framtida. Langt verre er det at det ikkje er noko som tyder på at det private
forbruket kjem til å gå ned med dette budsjettet. Dei små endringane som den nye
regjeringa har gjort, er til det betre. Det må seiast tydeleg. Men likevel -
utanom nokre skatteendringar og auken til kommunane kan vi ikkje kalla dette eit
avgjerande skifte av noko slag. Ein del får litt meir pengar, og små løft er
viktige nok, det veit alle organisasjonar som slit med stramme budsjett. Men det
er noko uforløyst med det heile. Etter alle desse store orda og vallovnadene
hadde vi venta noko meir. Ein tydelegare profil og vilje til endring og
omprioriteringar. Når finansminister Kristin Halvorsen i presentasjonen av
budsjettet talar om at regjeringa vil «bekjempe fattigdom», gjev det
forventningar. Med «bekjempelse» av fattigdom ser ein føre seg kraftfulle tiltak
på brei front som gjeldssletting, storstilt byggjing av billege husvære og
kraftig reduksjon i barnehageprisane. Då kjem ein sørgjeleg kort med ein auke på
500 millionar kroner. Det hjelper heller ikkje å skryta av ein auke i
barnetillegga på ti kroner dagen for personar som mottek attførings- og
rehabiliteringsstønad. Kva er det? Du får ikkje mange minutt på barneteater for
ti kroner. Du får knapt til bussturen heim. Noko av det viktigaste denne
regjeringa må stå for, er å tala sant, vera brutalt open og ikkje narra oss til
å tru at ho gjer meir enn ho gjer. I motsett fall drep ho den tillita ho måtte
ha skapt. Vi må sleppa politisk retorikk som ikkje tyder noko som helst og som
tømer orda for meining. Difor må regjeringa spara ord som «bekjempelse» til dei
har noko å visa til. Frankrike brenn 

Sann mine ord, det blir ny revolusjon snart!» Tek dystre profetiar over franske
bistro-vinglas til å bli oppfylte? 

Neidå. Symbolmarkeringane manifesterer fysisk dei same mistrøystige ytringane:
Hjelpelause, adresselause vitnemål om at ein ikkje anar kva ein skal finne på.
Brennande bilar er gammalt nytt. I Strasbourg går tusentals opp i røyk kvart
årsskifte; ordføraren kom hitt året til å seie det var «ein alsassisk
tradisjon». Når bilbrannane ikkje nett kjem i sentrum av Paris, råkar dei
grannar, slektningar, vener og andre lagnadsfelagar frå lågare middelklasse,
folk utan garasje eller eigedom, folk med gamle bilar og dårlege forsikringar.
Bilbrannane har difor til no stort sett vore oversedde av styresmaktene.
Eldspåsetjarane oppnår stuttvarig merksemd. Men revoltane brenn bokstavleg tala
fort ut - om ingen kyniske agitatorar trer inn og prøver å skape masserørsler,
noko ein ser tendensar til. Desse unge er fundamentalt desorganiserte - og kan
difor under visse omstende formast til mobbar, med kaïd'ar, gjengleiarar, som
tyranniske førarar. Ungdommane har aldri så godt som freista å leie ein
speidartropp eller vore med i eit kor. Konkurranseorientert og teoritung
skuleutdanning har aldri lært dei prosjektarbeid eller anna samarbeid, berre
synt dei kva for eigenskapar dei ikkje har for å slå seg fram i verda. Dei veit
ikkje å forme ein klage, ein søknad, eit opprop, eit lesarbrev. Dei kan ikkje
skipe til møte, nytte rådgjevingstenester eller aktivitetstilbod. Kort sagt: For
alle praktiske føremål er desse ungdommane utestengde frå organisert sosialt
liv. Innanriksminister Nicolas Sarkozy prøver å utnemne « Utlendingen » til
hovudfiende. Men det handlar for det meste om fransk ungdom, fransktalande,
fastbuande. Ofte arbeidslause, likevel ikkje med naudsyn ressurslause eller
direkte fattige. Problemet er at dei har ikkje noko å bruke kreftene på.
Tidlegare spreidde kulturpolitiske tiltak har ikkje fremja konstruktiv
eigenaktivitet. Diskusjon om deltakardemokrati manglar totalt. Min jamaldring
Christian, med bakgrunn frå det karibiske Guadeloupe-fylket, voks opp, lever og
arbeider i ein nordleg forstad til Paris. Familien har alle fargesjatteringar.
Sjølv har han olivenglød; han er stolt over den vakre kona, matt kokssvart syg
ho til seg lyset frå omgjevnadene; dei to gjenlevande tantene er bjarte og
normannisk blåøygde; elles er indisk mahognyfarge, asiatiske mandelaugo og mange
andre etniske nyansar å sjå i familielaga. Christian er kaptein i brannvesenet
og høgt dekorert for mot, livberging og samfunnsteneste. Han har eit klårt
æresomgrep - og foraktar dei som ikkje har det, og som ikkje vil gjere noko med
liva sine, som han seier. Det er « arabarane » han siktar til - dei frå Algerie
og Iran - marokkanarar og tunisiarar og fleire andre trivst han betre med.
Christian meiner at den skjendige Algerie-krigen, dei tyranniske styra der etter
algerisk sjølvstende, den franske støtta til ayatollah Khomeiny og opninga for
innvandring frå Iran av fundamentalististar, mangel på opprydding overfor
antisemittiske aksjonar, alt dette har til saman gjeve nye skilje mellom
folkegrupper og sosiale sjikt. «Sjå koss denne Tariq Ramadan får reise omkring
som misjonær og oppmode til motstand mot kristenveldet, sekularismen og
æresløysa! Han er ei hårsbreidd frå å be gutane om å dengje kjærastane og
systrene sine om dei ikkje ter seg rett, men blir galningen stogga?» Nei - ikkje
førebels. Somme religiøse leiarar er blitt utviste for å oppmode til oppstand.
Vel, den vanlegvis sindige Christian, truande katolikk, kjem aldri til å skrifte
og be om tilgjeving for raseriet over at mange tek honom for å vere arabar,
eller for å forakte gutane som heng på hjørnet. Han kan likevel nesten forstå
dei: «Då eg var ung, kunne vi alltids finne på noko, om ikkje anna plukka vi
sniglar til middag eller vi selde dei, eller vi fór vide omkring og leitte oss
opp noko å vere nyttige med og tene pengar på. No ser dei ikkje poenget i noko,
og det er då rett nok at anten er det ikkje noko poeng lenger, eller så har
ingen synt dei det.» Nyliberalismen har dei siste tiåra valsa inn over det
franske området på måtar som har teke pusten frå dei fleste teoretikarar og
praktikarar til like. Grunnleggjande kulturelle kløfter syner seg no just på
stader der ein for ei tid sidan kunne finne rimeleg gode modellar for sosial og
etnisk integrasjon. Frankrike sit i dag igjen med eit stort tal gettoar, der
mønster og modellar for sosial handling meir enn nokon gong liknar på jungelens
lov: Slå eller bli slegen, drep eller bli drepen. No kan ein observere
kombinerte resultat av ein folkeleg-religiøs symbolpolitikk og ei like
statleg-religiøst prega avvising av sosial- og kulturpolitisk planlegging. Difor
har offentlege styresmakter aust ut midlar til einskildtiltak utan klår plan, og
difor må ein halde fram med ein kombinasjon av brannsløkking og autoritære
straffeekspedisjonar. Den sentraldirigerte franske staten har like sidan
1600-talet kjempa aktivt mot kulturell differensiering. Lokaltalemål, avvikande
språkbruk, mangfald i kulturuttrykk har vore rekna som skadeleg for den
nasjonale einskapen - og vore aktivt bekjempa. No står det franske systemet
overfor eit val: Anten må ein gå beinhardt inn for sentraldirigering, eller så
må ein opne opp for ein politisk diskusjon omkring fleirkulturalitet og kva det
har å seie for politisk planlegging. Det cartesianske Frankrike har sidan
byrjinga av 1600-talet avvist fleirkulturalitet som grunnlag for tenking. Om
franske tenkjarar og politikarar no endeleg vil ta kulturskilnader alvorleg som
grunnlag for metodisk tenking, kan vi stå overfor viktige mentalitetsendringar.
Om ikkje, kan vi sjå for oss at grunnlaget for den franske versjonen av
demokrati, og dermed mykje av det teoretiske fundamentet for vestleg demokrati i
det heile, smuldrar bort. Drengen, hora og syndfloda 

Sjeldan har ei teateroppsetjing gått klarare inn i vår eiga samtid enn Tennessee
Williams' Kingdom of Earth på Rogaland Teater. 

Stykket har ein dramaturgi som fungerer bortsett frå mot slutten, der for mykje
går på tomgang. Elles er personane klare og sterke, skriv meldaren. Her er Nina
Ellen Ødegård representert. Foto: Emile Ashley / Rogaland Teater 

Teater Rogaland Teater, Kjellerteateret: Kingdom of Earth Av Tennessee Williams
Omsett av Hans Morten Hansen Regi: Torkil Sandsund Regidebutant Torkil Sandsund
har valt seg eit nokså ukjent stykke som diplomoppgåve ved Statens
Teaterhøgskule. Noregspremieren på Kingdom of Earth (1968) avslører likevel ein
dramatikar som me lett kjenner att frå langt meir kjende stykke som
Glassmenasjeriet (1944) og En sporvogn til begjær (1947). Som i mykje annan
dramatikk frå den amerikanske teatergullalderen er me på den rufsete baksida av
den amerikanske draumen, i « white trash » -miljøet, ein eller annan stad i
sørstatane. Hausten 2005 har orkananherjingane gjort stykket meir aktuelt enn
nokon kunne venta, for Tennessee Williams slengjer oss like inn i eit
familiedrama på liv og død - nettopp i det den store flaumen akkompagnerer moral
og umoral, val på liv og død, som ei slags syndflod. Me får eit unikt innblikk i
det Amerika som både Gud og presidenten gløymde, men der fattigfolk likevel
klamrar seg fast og blir verande same kor høgt vatnet stig mot pipa. Mannen må
vera som livet, heiter det i stykket, og livet er alltid hardt - hardt som
stein. Mannen må vera som livet, for ikkje å bli knust, han må vera hard som
stein. Handlinga er enkel. Myrtle er ei naiv, litt tvilsam, men vital kvinne som
kjem i klemme mellom to halvbrør, Chicken og Lot. Dei kjempar om heimegarden,
glødande av hat. Når den eine av dei, Lot - den ferske ektemannen hennar - døyr,
blir situasjonen farlig for Myrtle. Chicken, halvt afroamerikansk, vil ha garden
- men kanskje er det enkja som kjem til å arva? Samtidig nærmar flaumen seg.
Kjem Chicken til å hjelpa henne opp på taket når vatnet stig - eller lèt han det
vera? Stykket har ein dramaturgi som fungerer bortsett frå mot slutten, der for
mykje går på tomgang. Elles er personane klare og sterke. Særleg Vegar Hoel
imponerer som Chicken, med den brutale framtoningen sin som langsamt blir til
spor av menneske midt i katastrofen. Nina Ellen Ødegård er - som alltid -
eineståande, denne gong som den lettlevde Myrtle. Øystein Martinsen som den
dødssjuke Lot har mindre å spela på, men gjer det han skal og vel så det. Magne
Drangeid er fast teatermeldar i Dag og Tid. Ei open bok 

Linn Ullmann skriv glitrande, men lit vél mykje på underteksten. 

Linn Ullmann skriv glitrande. Det vonde og det gode, det vakre og det grelle,
fortid og notid; det går opp i ein vakker einskap, skriv meldaren. Foto: Oktober
forlag 

Roman Linn Ullmann: Et velsignet barn Oktober Å lese Linn Ullmann er alltid som
å ta ein klassesvipptur - eller kanskje heller ein sightseeing med buss - inn i
borgarskapet. I bøkene hennar er det studiar i utlandet, designarsofaer, middag
på Theatercafeen og bustad på Frogner som gjeld. Personane er gjerne kunstnarar,
journalistar, lækjarar og forskarar. Dei spelar instrument og drikk dyr
brennevin. Dei har sine problem, ikkje minst i familien. Men dei held stort sett
på fasaden. Felles far I den nye romanen, Et velsignet barn, får vi innblikk i
denne verda frå endå ein ny kant: Sedd gjennom barneauge, gjennom sommarminne.
På notidsplanet hender det lite. I løpet av to dagar følgjer vi Erika, som
køyrer frå Oslo til øya Hammarsö på den svenske austkysten for å vitje Isak, den
84 år gamle far sin. Og vi følgjer halvsystera Laura, som brukar den første
dagen til å bestemme seg for å bli med, og som så kjem etter saman med Molly,
som er halvsyster til dei begge. Alt her anar vi at faren er den sentrale
karakteren, sidan det er han dei er på veg mot. Han er eit spennande
kraftsentrum i teksten; sola dei andre personane i boka går i bane rundt. Jamvel
om dei tre systrene etter kvart går i store baner; det har gått mange, mange år
sidan sist dei var saman med faren. Han var nemleg ikkje ein nær og god far; han
hadde noko som var viktigare: livsverket som forskar på foster og ultralyd. Men
om somrane var dei saman, eller i alle fall fram til den sommaren tragedien
hende. Då var Erika femten, Laura tolv og Molly fem år. To reiser Det er altså
to reiser her: ei gjennom geografien, mot faren, og ei attende i tid, til
somrane i sommarhuset hans på Hammarsö, øya Gud gløymde, men som turistane
oppdaga, og som dermed fekk årleg amatørskodespel, tennisturnering og
allsongkveld. I dei to første delane av boka hoppar forfattaren mellom ulike
tider, minne og situasjonar for å skildre først Erika, og så Laura, og etter
kvart dannar lesaren seg eit bilete av liva deira. Eg er i utgangspunktet ikkje
så glad i denne hoppeteknikken, han prøver tolmodet mitt og nyfikna mi i litt
for stor grad. Men Ullmann gjer det med bravur. Ho har ei heilt spesiell evne
til å skape slåande bilete og scener som ein har både på netthinna og i tankane
lenge etter at boka er lagd bort. Tragedien Deretter får vi forteljinga om den
sommaren det hende. For tidsreiser har gjerne òg eit mål, og det er gjerne ei
sjokkerande hending. Merkeleg nok blei eg ikkje så gripen av hendinga då
avsløringa endeleg kom. I tillegg til at det « måtte » skje, så var det òg eit
sentralt element ved sjølve tragedien eg fann usannsynleg, utan at eg kan gå inn
på det her utan å røpe for mykje. Men det sentrale her er ikkje utfallet, men
det som Ullmann sjølv har framheva som viktig i handlinga, nemleg den utilslørde
maktbruken born imellom. Og det skildrar ho utruleg bra. Med presist språk
teiknar ho opp nett så mykje av situasjonane som du treng for å sjå og forstå.
Om eg ikkje akkurat kjende meg att i dei, så såg eg dei for meg som på film, og
eg trur så gjerne på Ullmann når ho seier at slik kan det òg vere. Ei open bok
Så var det dette med undertekst. Dette er nemleg ei open bok på to vis: For det
første - som nemnt ovanfor - det openberre i at tidsreisa har til mål å avsløre
ei traumatisk hending. Men ho er òg open på stikk motsett vis: Det ligg
påstandar i underteksten som ropar på merksemda, men som forfattaren lèt bli
verande der - i underteksten. Ullmann er så medviten om dei verkemidla ho nyttar
i teksten at det ikkje kan vere tilfeldig. Og ein kan kanskje argumentere for at
ho på denne måten lader teksten med meining, men unngår melodramaet. Men for meg
blir det motsett: Det blir noko uforløyst ved lesaropplevinga. Det er ein
tragisk dimensjon her som blir fortrengd, glatta over, som vi aldri når fram
til. Fasaden blir halden ved like. Men det kan ikkje bli siste ord i denne
meldinga. For Ullmann skriv glitrande. Det vonde og det gode, det vakre og det
grelle, fortid og notid; det går opp i ein vakker einskap. Og her er små
sceniske perler, som familien på veg til stranda for å gravleggje ein daud fugl,
eller Laura som held rundt ein gammal mann medan ein gjeng av sinte naboar
bankar på døra hans. Det er dei som sit att i mitt hovud, og der blir dei nok ei
stund. Merete Røsvik Granlund er litteraturvitar og fast bokmeldar i Dag og Tid.
Raud politihelt blir blå 

Under kommunismen var han tsjekkisk detektivhelt i fjernsynet. No blir han
attfødd i tsjekkisk film som gammal dobbeltagent for CIA. 

Tsjekkisk kommunistisk detektivhelt kjem i ny frakk når filminga av Major Zeman
vender tilbake byrjar neste år. 

Kritiske røyster har heva seg hos gamle dissidentar, men ei gruppe unge
tsjekkiske produsentar har tenkt å ri nostalgibølgja som skapte den tyske filmen
Goodbye Lenin, med ein annan vri. I den tsjekkiske filmen har den gamle
detektivhelten Jan Zeman møtt ein CIA-agent i Berlin i 1960, og vart eigentleg
dobbeltagent for Vesten. Den gamle fjernsynsserien som starta i tsjekkisk
fjernsyn i 1975 heitte Dei 30 sakene til major Zeman. Der var han ein
pliktoppfyllande detektiv som rydda opp i all verdas kriminalitet, og hindra ved
eit høve eit rockeband i å kapre eit fly for å rømme vestover. Rolla hadde den
tsjekkiske skodespelaren Vladimir Brabec, og det byrja med at Zeman i 1945 kom
heim frå ein konsentrasjonsleir og fann faren myrda av nazistiske
kollaboratørar. Han finn gjerningsmennene og får etterpå jobb som
politidetektiv. I resten av episodane var hendinga sett kronologisk til dei
neste 29 åra, Zeman grånande i håret. Av utsjånad som ei austleg utgåve av
Magnum kjempa han mot kriminelle og undergravarar, og var ein av dei mest
populære serieheltane i det statlege tsjekkiske fjernsynet. Han stod på god fot
med dei politiske leiarane. Vanlege tsjekkarar ser stadig på reprisar av serien,
som trass i protestar har blitt sende i tsjekkiske kanalar att sidan 1999.
Figuren får no nytt liv, med politisk motsett forteikn, i filmen Major Zeman
vender tilbake. I filmen er han ein aldrande pensjonist som allierer seg med ein
CIA-agent for å stogge eit planlagt terroriståtak mot eit Nato-møte i Praha!
Etter kvart viser det seg at nokre av Zemans gamle kollegaer er med i
terroristplottet! Etter det produsentane seier, er motivet utelukkande å tene
pengar. Det kjøper ikkje Jiri Sequens, regissøren for den gamle serien. Han er
stolt av kor populær serien var, og han kallar freistnaden på å gjenskape han i
vestleg drakt «opportunistisk og umoralsk». «Eg brukte fire år av livet mitt på
Zeman», seier han til New York Times. «No er det folk som prøver å tene pengar
på verket mitt med ein vri som ikkje eingong gjev meining. Zeman var ikkje spion
eingong. Han var ein politidetektiv.» Den 83 år gamle Sequens nektar å selje
rettane sine, og tingingar med fleire opphavsmenn står att før opptaka kan
byrje. Lukas Bulin, som er ein av produsentane for den nye filmen som skal
starte opptaka neste vår, var ikkje eingong fødd då den gamle politiserien
starta i 1975. I det nye plottet får ein vite at ein politimann som kom seg unna
den gamle Zeman og rømde til Australia, eigentleg fekk hjelp av Zeman. New York
Times skriv at for tsjekkarar er dette som å få høyre at James Bond eigentleg
hjelpte kommunistiske spionar etter ordre frå Sovjet. Difor ser ein del
tidlegare dissidentar og politiske fangar på all gjenoppliving av Zeman, som
symboliserer den undertrykkjande tida under kommunismen, som uforståeleg.
Nadezda Kavalirova, leiar for forbundet av politiske fangar i det tidlegare
Tsjekkoslovakia, seier til New York Times at Zeman-typen var ein reiskap for
propagandaen som aldri kunne bli reformert. Ein hjørnestein under den vestlege
kulturen 

Snorre har vore svært viktig for europeisk kultur, sa Asbjørn Aarnes på
Humanistisk seminar sist helg. 

Asbjørn Aarnes kjem neste år med bok om Snorre. 

Det er stor semje om at forfattarskapen til Snorre ruvar som ein av dei
viktigaste i den europeiske mellomaldertradisjonen og at Snorre har hatt sterk
påverknad hjå dei lærde i Europa. Men Snorre har likevel ikkje fått dei sterke
etterdønningane som dei sørlege epokedannande forfattarskapane - Det gamle
testamentet, nasjonaleposet til jødane, og Homers epos, som innleidde den greske
gullalderen. Verknadshistorie Grunnen er, vert det sagt, at Snorre saknar
verknadshistorie. Men det er ikkje rett, hevdar professor Asbjørn Aarnes. -
Verket til Snorre har nettopp hatt ei verknadshistorie som kan måla seg med dei
sørlege verka. Ikkje i omfang, men i art. Når denne historia er oversedd, er det
fordi ho kom fem hundre år etter at Snorre levde. Paul-Henri Mallet Det var
først med romantikken at Snorres Edda fekk den innverknaden som gjev verket rang
av hjørnestein under den vestlege bokkulturen. Aarnes dreg fram den
franskspråklege sveitsaren Paul-Henri Mallet (1730 - 1807) som den som
introduserte Snorre til Europa. Mallet budde i Danmark og skreiv fleire bøker om
dei nordiske rika i norrøn og nyare tid, med særleg vekt på gudelæra og
diktekunsten. Han gav ut ei kommentert omsetjing av første del av Snorre-Edda,
eit innhaldsreferat av dei to siste delane og ei stilisert attgjeving av
Håvamål. - Dette var det « opplyste » Europas første møte med den norrøne gude-
og diktarverda. Det må vera rett å seia at omsetjingane til Mallet skapte furore
i Europa etter kvart som dei vart omsette til dansk, engelsk og tysk. Av dei som
vart vekte av desse nye impulsane, var leiande kulturpersonlegdomar som biskop
Percy og diktaren Thomas Gray i England, historikaren Schützen og folkloristen
Herder i Tyskland. Interessa heldt seg i fleire tiår og fekk stor innverknad på
sentrale personar under romantikken. - Romantikken er den siste hovudstraumen i
den vestlege idé-, litteratur- og kunsthistoria. Så dersom det held stikk at
Snorre spela ei avgjerande rolle for romantikken, skulle det vera prov godt nok
for at forfattarskapen er ein av hjørnesteinane under den europeiske kulturen,
sa Aarnes. - Held mål - Synspunkta til Aarnes held fagleg mål. Verknadshistoria
til Snorre har hatt mykje å seia for europeisk kultur på 1700- og 1800-talet,
seier professor i norrøn filologi ved NTNU, Jan Ragnar Hagland. - Snorre
representerer eit fotfeste i det nordvestlege Europa som vart viktig for heile
Europa på den tida og vart ei motvekt til det ein kan kalla for det sørlege
perspektivet. Snorre toler samanlikninga med Homer, men i omfanget kan han jo
sjølvsagt ikkje måla seg. - Andre har sagt det same, som den svenske professoren
Lars Lönnroth i det store forskingsprosjektet frå 1990-åra om verknaden av den
nørrøne eddadiktinga på europeisk litteratur. Føredraget til Aarnes er likevel
ei viktig understreking av den stillinga Snorre og den norrøne litteraturen har
hatt. - Ikkje kanon - Snorre er ikkje med i kanonrekkja på innføringsnivå på
allmenn litteraturvitskap. Det gamle grunnfaget hadde med litt frå den norrøne
litteraturen, men det forsvann i reformprosessen, seier professor i allmenn
litteraturvitskap, Jon Haarberg, ved UiO. - Vi konsentrerer oss no om den
vestlege tradisjonen i Europa. Eg er medforfattar av eit nytt eittbands
litteraturhistorieverk. Der skriv vi litt om Snorre i biografihistoria, men det
er alt. Snorre må konkurrera med Homer, Vergil, Dante, Shakespeare, Goethe og
Molière, og der når han ikkje opp. Nordistane får ta seg av sagaen og Snorre.
Det er svært mange andre som heller ikkje vert nemnde. Ta berre Tusen og ei
natt. - Men dei tankane som Aarnes kjem med, vil eg stø, og han har ein
interessant innfallsvinkel til studiet av Snorre. I dette landet har Snorre vore
ein del av nasjonsbygginga. Men når Aarnes no ser han frå Europa, kjem han i eit
nytt ljos og resepsjonsperspektiv. Aarnes står her for ein viktig og
forfriskande måte å tilnærma seg litteraturhistoria på. Kanskje det blæs ein
vind for meir Snorre, men eg er i tvil. - Nytt moment - Aarnes reiser spennande
perspektiv på vurderinga vår av Snorre opp mot dei klassiske europeiske
poetikkane. Dette er lite påakta tankar som absolutt fortener diskusjon, seier
professor i norrøn filologi ved Universitetet i Oslo, Jon Gunnar Jørgensen. -
Aarnes plasserer Snorre inn i ein europeisk lærdomstradisjon. Den norrøne
litteraturen har vore sterkt knytt til det germanske området. At Aarnes så
sterkt dreg inn det romanske kulturområdet, er interessant. Når eg no skal
førelesa for studentane mine, har eg fått eit nytt moment eg skal ta med. - Han
tek hardt i - Det er alltid interessant å få nye synspunkt, og det er alltid
grunn til å peika på historisk gløymsle. Men å jamføra verknadshistoria til
Snorre med den Homer og Det gamle testamentet fekk, er ute av proporsjonar,
seier professor i allmenn litteraturvitskap ved Universitetet i Bergen, Per
Buvik. - Verknadshistoria til Homer har vore konstant. Same kva europeisk
leksika ein slår opp i, jamvel om romantikken, er Snorre så godt som fråverande.
Då kan ein ikkje snakka om ei verknadshistorie på line med Homer, om det så
berre er i art og ikkje i omfang. Snorre har først og fremst ei verknadshistorie
i germansk romantikk. Tankane Aarnes kjem med, er interessante, men han tek
lovleg hardt i, seier Buvik. - Dette bør vi ta på alvor - Ulikt det mange trur,
var ikkje Snorre svært godt kjend i Noreg heller på slutten av 1800-talet, seier
professor i lesevitskap, Bjørn Kvalsvik Nicolaysen, ved Universitetet i
Stavanger. - Likevel, han hadde alt då påverka diskusjonen i Europa om
styringsprinsippa i staten så vel som fridomen til den einskilde. Så
innverknaden Snorre har hatt, er nok meir indirekte og idéhistorisk enn han er
beinveges litterær. Det er klinkande klart at viktige demokratiteoretikarar har
hatt kjennskap til Snorre, som Montesquieu. - Sentrale forfattarar har vore
påverka av Snorre som ein del av den islandske litteraturen. I fransk
mentalitetshistorieskriving og religionshistorie har studium av Snorre hatt
umåteleg mykje å seia for forminga av teoriar om så viktige felt som sosial
klassifisering og styringsideologi. - Aarnes held her fram noko som vi bør ta
svært alvorleg. Vi er allment altfor lite merksame på samvirket mellom nord og
sør i europeiske kulturutvekslingar. Det krevst meir enn velviljuge ord 

Kommunal- og regionaldepartementet har gjeve ut eit hefte med innlegg om korleis
Distrikts-Noreg skal kunna styrkja seg. Heftet er absolutt leseverdig, om ikkje
nyskapande. 

Nyskapande var derimot utgangspunktet for heftet - kommunalminister Liv Signe
Navarsetes motmaktmøte i vinter der ho ville tydeleggjera at Distrikts-Noreg har
andre interesser enn Oslo og Oslo-regionen. Men så er det dette med konkrete
tiltak og truverdige framlegg som kan snu utviklinga. Då krevst det meir enn
velviljuge ord. Navarsete skriv i innleiinga at bidraga i heftet er opplyftande,
og at mange av dei er mogelege å gjera om til handling. Vel, då burde
kommunalministeren kunna ha oppsummert med nokre konkrete tiltak og framlegg som
ho vil satsa på. I heftet kjem ho derimot berre med generelle setningar i
føreordet om samferdsle, lokale ressursar og trongen for sterke byar. Men som
ein av bidragsytarane, Helge Røed, skriv, trengst det tydelege satsingar om
utviklinga skal snu. Som på 1970-talet med distriktshøgskulane, stor
sjukehusutbygging, regionteatra, fylkeskommunen, kraftig utbygging av
vidaregåande skule og ei satsing på landbruket gjennom jamstellingsvedtaket for
bønder og arbeidarar. Slike satsingar frå regjeringshald ser vi mindre av i dag.
Det meste handlar om samferdsle, orsak, betre vegar. Så skal det seiast at dette
er eit vanskeleg tema. Kvar og ein kan prøva å kome opp med ti gode tiltak som
verkeleg vil gjera ein skilnad og som vil snu folkeveksten og styrkja distrikta
andsynes Stor-Oslo. Det endar fort med satsing på endå meir turisme eller ei
eller anna form for nisje. Å ta vare på mangfaldet og busetnaden i dette landet
er noko av det viktigaste vi driv med. Og ver sikker på at satsinga i Stor-Oslo
kjem til å verta større enn nokon gong framover. Kvar trur du til dømes dei
store samferdsleprosjekta vil koma det neste tiåret? Fakta på bakken styrer
politikken. Di meir folk, di meir pengar. Skal vi nemna to konkrete tiltak for
distrikta, må det vera å bidra aktivt til fleire arbeidsplassar for høgt utdanna
i dei større bygdesentra og at ein skjønar at landbruket er basis for busetnaden
på dei mindre stadene. Ryk landbruket, ryk landet slik vi kjenner det i dag. Ein
kjepphest til slutt: Sats på god og innbydande sentrumsarkitektur. Det held
ikkje med fint turterreng. Det tek vi for sjølvsagt. Rebusløp i eit legendarisk
liv 

Nest etter Bibelens eigne historier er det vel få historier, og få lagnader, som
har fascinert, forundra og provosert den kristne vestlege verda meir enn
historia om Jeanne d'Arc, den kvinnelege krigaren. 

Teater Nationaltheatret: Jeanne d'Arc. Prosessen mot Guds kriger av Friedrich
von Schiller, Paul Claudel og Robert Bresson Bearbeidd av Victoria H. Meirik og
Mari Vatne Kjeldstadli. Regi: Victoria H. Meirik. Scenografi: Ingrid Tønder.
Musikk: Arthur Honegger Var ho visjonær - eller berre hallusinert? Det einaste
som ikkje kan diskuterast, er at trua hennar gav ho ei kraft og ein autoritet
som knapt nokon hærførar eller politikar har kunna overgå. Og så var ho endåtil
kvinne - for snart seks hundre år sidan. Historia om henne har hatt ein
kommenterande appell til alle epokar i verdshistoria sidan. Og det er lite som
tyder på at vi vert ferdige med henne. Lappeteppe Det er laga mange bøker,
skodespel, operaer og filmar om Jeanne d'Arc. Det er heller ikkje første gongen
ho trer fram på hovudscena i Nationaltheatret. Her har både Liv Ullmann, Liv
Dommersnes og operasongarinna Cally Monrad framstilt ho før. Denne gongen har
ein derimot ikkje valt eit av dei mest velkjende og brukte skodespela om
krigslegenda. Manuset som ligg til grunn for den nye framsyninga på
Nationaltheatret, byggjer på både Friedrich von Schillers romantiske drama
Jomfruen fra Orleans, Paul Claudels operalibretto Jeanne på bålet og Robert
Bressons spelefilm Jeanne d'Arc frå 1962. Dessutan er nokre passasjer tekne
direkte frå rettsprotokollane frå 1431! I utgangspunktet er det eit svært
spanande prosjekt, dette å søkje mot eit nytt Jeanne d'Arc-bilete frå ulike
ljoskjelder. Resultatet må likevel seiast å vere så som så. Arbeidet med
dramaturgi og regi har enda opp i eit heller uoverskodeleg lappeteppe, der dei
mange fram- og tilbakeblikka, og dei mange mannspersonane som stendig skifter
rolle utan å skifte kostyme, gjev oss ei skikkeleg IQ-utfordring når det gjeld i
det heile å følgje med i handlinga. Vi bør sikkert ha IQ-utfordringar i teatret
av og til, men dei bør nok liggje på eit djupare nivå enn handlingsplanet.
Glødande Det skal straks seiast at framsyninga er spektakulær og visuelt
oppfinnsam nok til at ho held oss vakne, og Kjersti Botn Sandal i tittelrolla
viser ei glødande overtyding - som også overtyder oss. Diverre er det berre i
nokre få glimt om gongen ho får verkeleg motspel som det knitrar av. Og vel var
nok Jeanne d'Arc einsam med den personlege kampen sin, men det var vel ikkje på
den måten det skulle synast? I tillegg til Sandal er det mest musikken til
Honegger, frå operaen Jeanne på bålet, og dei kvinnelege koristane som framfører
han, som tilfører denne teaterhendinga det vesle pustet av mysterium og magi.
Men ut over det vert ikkje denne klassikarlegenda så særs engasjerande denne
gongen. Bent Kvalvik er filmarkivar og fast teatermeldar for Dag og Tid. Taparen
frå Oslo vest 

Kor langt rekk norsk historie og samfunn til å forklare Anders Behring Breivik?
Kanskje ikkje så langt, men i dei spreidde glimta media har fanga opp, står han
fram som eit skjeringspunkt mellom forfengeleg borgarleg kitsch og den like
usynlege einsame taparen. 

Menneskedyret i meg skrik ut i smerte ved åsynet av dei unge drepne frå Utøya.
Orda kjennest valne og kverv bort i natta som svikefulle gjester. Det er slege
sprekker i røyndomen. Ulukker har ikkje denne eigenskapen. Om det så var tusen
daude, har vi vølte gjerde og gode grinder til å lukke dei vyrdsamt inne på sin
tilmålte stad. Det som hende 22. juli, er ei utmaning. For å sitere gamlefar
Nietzsche: Stirer du lenge nok ned i avgrunnen, stirer til slutt avgrunnen
attende på deg. Kven er du? Ja, kven er du Anders Behring Breivik? Ein
teikneseriefigur som brått steig ut or cyberspace og laga helvete blant kroppar
av kjøt og blod? Galenskap i form av ei ulukke, med andre ord. Eller var det ei
revolusjonær handling, det mest valdelege politiske attentatet mot ein stat
sidan den andre verdskrigen? Var Oslo og Utøya berre ei tilfelleleg slagmark som
landsbyar, fjellknausar og vadestader har vore det i alle store krigar med
kommandosentralen langt borte? Om vi vel perspektivet den komande endetidskrigen
om Europa og Vesten, kan det sjå slik ut. Men kva om no dette var ei norsk
hending? At noko slikt skulle skje i verdas beste land, er for nordmenn og
utlendingar det store mysteriet. Og at islamisering av Europa skulle utgjere eit
eksistensielt trugsmål for menneske i det landet som ligg lengst borte frå den
muslimske verda, som ikkje er med i EU, og der Europas lagnad aldri har vekt
noka større interesse anna enn for turistar og historienerdar, er rett og slett
vanskeleg å fatte. Er nordmenn av alle brått blitt euronasjonalistar? Utstøytt
halvgud Men faktum er dette: Ein nordmann drep fleire titals andre nordmenn med
vitende og vilje og ut frå eit tydeleg politisk motiv. Noko slikt har ikkje
hendt på norsk jord sidan mellomalderen. Gjerningsmannen er dessutan ein ung
mann frå vestkanten i Oslo. Han kjem frå sentrumet av det norske samfunnet. Vi
må då vere så riddarlege og stille spørsmålet: Er det noko i vestkantkulturen
som kan forklare hatet som Anders Behring Breivik ber på? Vi veit nemleg korleis
vi ville ha formulert spørsmålet om det var ein muslimsk terrorist som stod bak
massakren. Kor langt rekk norsk historie og samfunn til å forklare Breivik?
Kanskje ikkje så langt, men i dei spreidde glimta media har fanga opp, står han
fram som eit skjeringspunkt mellom forfengeleg borgarleg kitsch og den like
usynlege einsame taparen. Han minner såleis om den unge Hitler i Wien og Hamsuns
Sult-figur. Den utstøytte halvguden i eigne augo, som nektar seg sjølv ein
sosial lagnad. Han er soss, men harry, sjølvstendig næringsdrivande, men
eigenleg i ferd med å bli sosialklient, tilsynelatande lærd, men utan utdaning,
ein mann med internasjonalt nettverk, men samstundes ein stakkar som lever
isolert i lag med mor si, diplomatson, men ein komande representant for
trygdeproletariatet - og heilt utan kvinner og born, sjølvsagt. Det er plastiske
operasjonar, kroppsbyggjing, Lacoste og uniformer. Bitter konfliktline Men han
er samstundes personifiseringa av vestkantens skitne, heslege bakside - den
nakne angsten og hatet som gjærar i den trugande deklasseringa. For ingen stader
i Noreg er den smertelege, skamfulle fallhøgda større enn her. Anders Behring
Breivik er ein representant for borgarleg dekadanse. Han driv rett nok den
einsame jarnviljen til å disiplinere seg sjølv til det ytste, men får energien
til det frå romanfiguren Lillelords stadig veksande indre, nattsvarte mørker.
Slik stadfester han fienden, « kulturmarxismens » diagnose over seg sjølv.
Valden mot den indre og ytre naturen var nemleg det Adorno og Horkheimer spådde
som kimen til undergangen til den borgarlege kulturen. Motsett av det mange
trur, er dette ei lang historie og ein like viktig lykel til å forstå det 20.
hundreåret som mobiliseringa åt arbeidarrørsla. Og ho kan overførast til Noreg.
Ei av dei bitraste og mest kjensleladde konfliktlinene i det norske samfunnet er
mest ikkje omtala. Mange eg kjenner frå Oslo vest, kan nemleg fortelje om hatet
mellom pengefolket og akademikarane. Dette handlar om noko meir enn kappestriden
mellom to kapitalformer, økonomi og kultur. Og ja då: Mengder av familiære
krysskoplingar er der òg - både før og no. Men det handlar ikkje om klassehat.
Heller ingen verkeleg motsetnad mellom ulike interesser. Det er noko langt
farlegare og meir dynamisk enn det: Kven er den norske eliten? Eller meir
presist: Kven er den rettmessige norske eliten? Det er altså ikkje eit spørsmål
om å bli noko meir og anna, som i klassemotsetnader. Kampen om status er eldre,
mørkare og meir uforsonleg enn andre typar konfliktar. Til liks med spørsmålet
om eigen erkjend identitet er det ikkje rom for kompromiss. Det er som Hegel i
si tid påpeika anten eksistenskamp eller samansmeltande oppheving til noko
tredje - altså det vi gjerne kallar integrasjon. Difor har det barneproduserande
ekteskapet til alle tider og overalt vore alle tings mål på sann integrasjon.
Sint småborgarskap I klassesamfunn er eliteintegrasjon det normale. Men i
statsbaserte samfunn som det norske er det ikkje slik. Ulike
forvaltingsideologiar eller kunnskapsregime har difor vore viktigare enn
røystesetelen. Dette er ei lang historie med røter attende til embetsmannsstaten
på 1800-talet. Trass i maktdemonstrasjonane åt røysteretten i 1884 og i 1905
lukkast det ikkje å etablere eit norsk nasjonalt borgarleg hegemoni i Noreg. Det
sprakk i tre delar som fylgde sin eigen veg vidare. Dei nasjonalliberale
lærarane blei endå meir lokale og radikale for til slutt å ende opp som
sosialistiske bygdepopulistar. Kjøpmannshøgre i byane blei berre sintare og
sintare urbant småborgarskap. Men den viktigaste og mest interessante utviklinga
går ætlingane frå embetsaristokratiet gjennom. Som radikaliserte rasjonalistar
atterreiser dei embetsmannsstaten på dei breie skuldrene åt den organiserte
arbeidarrørsla. Dei tek over den nye, korporative, sosialdemokratiske staten som
teknokratar. Dei seinaste tiåra har dei maskuline marsjkolonnene frå industrien
blitt bytte ut med ein ny og endå meir omfemnande her av offentleg tilsette
omsorgsbyråkratar. Denne vitskapleggjorde omsorga løyner i røynda eit finmaska
tuktregime. Straffelova er difor eit vel så viktig integrasjonsinstrument som
det sivile samfunnet i Noreg. Dette gjev ein meir maktfullkomen stat enn kva
embetsmenn på 1800-talet kunne drøyme om. Men dette forvaltingsregimet spring
ikkje ut or noka tydeleg sosial gruppe. Klasseanalysar av makt har avgrensa
verdi i Noreg. Det dreiar seg meir om nettverk knytte til
kunnskapsinstitusjonar, organisasjonar og diskursive praksisar langs desse.
Demon frå fortida Eit reint lovherredøme av denne typen inneheld eit interessant
paradoks. Fornuftstvangen i visse rettsliknande tale- og skrivemåtar er på den
eine sida ålmenne og utan adresse. Men på den andre sida gjev dei stor uformell
makt til ideologiske virtuosar i små homogene ekspertmiljø. Slik tekstkulturell
makt kan ikkje utan vidare setjast på nokon ideologisk formel. Ho er fyrst og
fremst diskursiv. På utsida av denne er du anten i rolla som elev stilt andsynes
lærarautoriteten, eller du blir fylt av avmaktas totale raseri. Bygdepopulistane
fann attende til bondepolitikken og blei distriktspolitiske hestehandlarar. Og
lever godt over evne etter det. Det sinte småborgarskapet gjorde derimot opprør
mot den stillause elitismen som i røynda er aristokratisk fordi han suverent kan
gje avkall på alle former. Det går såleis ei line frå nederlaget leiande NS-folk
leid mot den «kolde motdagist-latteren» i Studentersamfundet i mellomkrigstida
til Anders Langes skatteopprørsparti i 1970-åra og det seinare Framstegspartiet.
I det kommunistiske ungdomslaget Mot Dag sat ei rad ætlingar av
embetsaristokratiet, som hadde tapt i 1884. Noreg har i fleire tiår hatt eit av
Europas største høgrepopulistiske parti. Men ingen har retteleg skjøna kvifor
antielitisme skulle ha så gode kår i eit etter statistiske mål egalitært samfunn
som det norske. Men kanskje løyner lykelen seg i ein manglande nasjonal
borgarleg kultur. Eliteforakta er i røynda ein bitter statuskamp og ingen
klassekamp. Anders Behring Breivik er eit groteskt døme. At han vel seg ut det
statsberande partiet, det antiborgarlege intellektuelle hegemoniet i tradisjonen
åt freudomarxismen og deira dynastiske makttradisjonar gjennom
ungdomsorganisasjonen AUF, som mål for åtaket, har ein djevelsk logikk. 22/7
peikar like mykje baketter til fyrste del av det 20. som frametter inn i det 21.
hundreåret. Det nye venstre og det nye høgre som oppstod i mellomkrigstida, kom
attende som kulturkamp i ulike variantar i 1980- og 90-åra - og er ei styrande
og stadig meir radikalisert konfliktline i den vestlege verda òg inn i det 21.
hundreåret. Utøya blei heimsøkt av ein demon frå Europas mørke fortid denne
sumarkvelden. Ein nordmann som valde å bli ein polfarar mot mørkrets hjarta, der
det finst ingen veg attende. Nils Rune Langeland er historikar. Nei til eit nytt
OL 

Noregs idrettsforbund ivrar på nytt om å få vinter-OL til Noreg og vedtok sist
veke å gå inn for å arbeida vidare med prosessen som kan føra til at Noreg
søkjer OL til Oslo i 2022. Det syner på nytt at norske idrettsleiarar ikkje har
magemål når det gjeld pengebruk. 

Eit OL i dag er så stort og dyrt, med altfor mange greiner og krav om nye
anlegg, at det er uansvarleg bruk av pengar og kan ikkje forsvarast korkje
moralsk eller samfunnsøkonomisk. Vi har difor all sympati med innbyggjarane i
dei byane som har teke på seg å arrangera leikane framover. Titals milliardar
vil gå med til eit arrangement der pengane kunne vore brukte på ting som hadde
kome folket mykje meir til gode. Det er breiddeidretten som i framtida må
prioriterast, ikkje ein kort fest på fjorten dagar. Særleg trengst det satsing
på breiddeidretten i ein by som Oslo, som knapt har symjehallar og gymsalar til
skuleelevane sine. I Oslo, som i resten av landet, trengst det satsing på små,
lokale tilbod som kan verka aktiviserande for ungdomen. Og dei pengane som skal
investerast i idretten i framtida, må fordelast over heile landet. Ei
storsatsing på Oslo-området er dårleg nasjonal politikk. Vi vonar difor at
regjeringa med det same seier eit tydeleg nei til eit nytt OL i Oslo slik at
idrettsforbundet kan leggja bort planane utan meir pengebruk. I tillegg er det
frekt av idrettsforbundet å ta initiativ til ein ny søknad så kort tid etter at
søknaden til Tromsø med rette vart avslegen av idretten sjølv. Det syner
manglande evne til nasjonal heilskapleg tenkjing. For skulle ein fyrst bruka
pengar på eit OL, hadde Noreg hatt meir nytte av det om det skjedde i Tromsø enn
i Oslo. «Muhammed og Kristus, saman på vegen» 

Det som skil tilhøvet vårt til profeten Muhammed frå tilhøvet dei kristne har
til Jesus, er at vi heile tida freistar å flytta den historiske Muhammed med
sverdet til vår tid, utan å tenkja på å integrera han i kvardagen vår. 

Eg kom til Noreg som flyktning nokre dagar før jol i 1986. Snøteppet var som ei
kvit drakt for landskapet. Eit pynta tre og songar om barnet som vart født i
Betlehem, og forteljingar på TV, og borna vi såg i Frikyrkja som song om tre
kongar som vart leidde til krybba av ei stjerne. Vi hadde nokre kristne på
gjesting på asylmottaket som sosialkontaktar for folk, det heile var arrangert
av Raudekrossen. Ei av dei var ei dame i førtiåra. Ho var lærar på vidaregåande
skule, klok og reflektert, og i ein samtale om treet, Jesus-barnet, stjerna og
dei tre kongane, Jesus som ein fredens mann og om å snu det andre kinnet til,
fortalde ho oss: «Han er ein fredens mann, difor elskar vi Jesus. Korleis er det
med profeten dykkar?» Vi oppfatta dette som ei utfordring. Vi veit at historia
til profeten vår òg var prega av slag, krig og sverd. Nokre av oss svara at
Koranen er for fred når fienden vil ha fred, andre svara at krigane var
sjølvforsvar. Eg kjende at denne dama utfordra meg. At Jesus er ein fredens
mann, medan profeten vår er ein sverdets mann. Eg svara ho ikkje. Men dagen
etter lånte eg ei engelsk utgåve av Det nye testamentet. Eg las ivrig og oppdaga
at Jesus ikkje var ein fredens mann. Tvert imot likna han i utsegnene sine på
profeten Muhammed og hadde tildriv til krig og sverd. Ei anna tolking? Dagen
etter kom dama tilbake til asylmottaket. Eg hadde bibelen med meg og fortalde
henne medan vi sat i sofaen: «Eg las Evangeliet og har funne ut at Jesus ikkje
var særleg annleis enn Muhammed.» Eg las sitata for henne: «Tru ikkje at eg er
komen for å skapa fred på jorda. Eg er ikkje komen med fred, men med sverd»
(Matt 10,34). «Og den som ikkje har sverd, får selja kappa si og kjøpa seg eit»
(Luk 22,36). Dama lydde, og ho bad meg om å gje henne Det nye testamentet og
syna henne versa. Ho las, og det verka som ho ikkje hadde lese dei før. Men ho
svara med eit avslappa tonefall: «Det er rett at det står skrive her. Desse
versa har sikkert ei anna tolking enn den bokstavlege forståinga di. Eg treng
ikkje tolkinga di og di forståing av versa. Eg veit at Jesus er ein fredens
mann.» Strevet mitt med å lesa evangeliet var fåfengt. Eg var full av undring
over at ei oppegåande, reflektert dame nekta for det som stod med klar tekst i
evangeliet, og trudde på eventyret om barnet i Betlehem og stjerna som leidde
kongar med gåver til det. Ho var skråsikker på at det måtte vera ei anna
tolking. Ho feia vekk alt eg oppdaga av tekstar som syner Jesus i ein historisk
kontekst. Konstruert Kristus Mange truande kristne har møtt meg seinare med same
haldninga: Dei har konstruert ein Kristus som ikkje er i samsvar med den
historiske. I mange år kunne eg ikkje skjøna denne haldninga. Men ein dag såg eg
filmen Jesu siste fristelse, etter romanen av den greske forfattaren Nikos
Kazantsaki. Éi av scenene samlar to skapnader som aldri møtte kvarandre: Jesus
og Paulus. Ifølgje filmen overlevde Jesus krossfestinga, levde i løynd, gifte
seg med Maria Magdalena og hadde små born då han gjekk gjennom eit torg og såg
Paulus forkynna ein menneskeskare om Jesus. Jesus stogga og lydde. Han vart
sjokkert. Han gjekk bort til Paulus og sa til han: «Du er ein lygnar.» Så gjekk
samtalen på at Paulus laug, for han fortalde ein fabel som ikkje stemde med Jesu
røyndom. «Eg er Jesus, den verkelege!» Men Paulus brydde seg ikkje om Jesus
eller røyndomen hans. Han sa til Jesus: «Eg forkynner folk det dei treng å
høyra, det som gjev dei von.» I augneblinken eg høyrde det, forsvann den
årelange undringa over nordmenns tilhøve til evangeliet. For her er kjernen i
det som skil tilhøvet vårt til profeten Muhammed frå tilhøvet dei kristne har
til Jesus: Vi hevdar at islam er for alle menneske til alle tider, at islam er
global. Dei kristne trur på det same. Men vi freistar heile tida å flytta den
historiske Muhammed med sverdet sitt og praksisen sin frå det sjuande hundreåret
til vår tid, utan å tenkja på å integrera han i kvardagen vår. Dei kristne
meiner òg at Jesus er universell, og difor vert Jesus tolka i stadig nyare
tider. Ein profet til si tid Dette kjem tydeleg fram i siste nummer av
tidsskriftet Kirke og Kultur. Temaet er «Jesus og Muhammed». Her vert desse to
figurane debatterte og freista integrerte i vår tid. Eit av spørsmåla er: Kva
for Muhammed treng vi i vår tid? Tidsskriftet formidla to muslimske røyster:
Nora Eggen og Faruk Terzic. Nora Eggen prøver å jakta på den verkelege profeten
ut frå ein teologisk ståstad. Ho seier: «For muslimer var Muhammed en av Guds
budbringere, som overleverte et eviggyldig budskap om den ene Gud.» Men korleis
er bodskapen æveleg gyldig? Her er to måtar å forstå den ævelege bodskapen på:
Den fyrste forståinga er å flytta tradisjon og praksis automatisk frå profetens
tid til våre dagar. Her dukkar tema som burka, hijab, jihad, aggressivitet og
straffemetodar opp. At islam går attende til fortida og hentar ideal og verdiar.
Den andre forståinga som verkeleg kan gje islam æveleg gyldigheit, er at
profeten greidde å flytta statusen og livsstilen til tilhengjarane sine til ein
meir utvikla tilstand. At islam flyttar seg mot framtida. Her treng religionen
vårt bidrag med å setja profeten i ramma av dagens fablar og eventyr, å innhenta
profeten til vår tid, i staden for å flytta oss sjølve til hans tid. Vi treng
våre eigne måtar å formidla det som gjev von, det vi treng til det fargerike
samfunnet vårt. I Nora Eggens tilfelle verkar det som den fyrste modellen er
hennar ærend. Det vil ikkje gå. Muhammed må reformerast. Eg meiner at Faruk
Terzics artikkel gjev meir von. Han fortel om ein prosess i islams verd som er
inspirert av den europeiske prosessen som såg på Kristus som eit menneske som
inspirerer andre menneske. Her møter vi ein annan mentalitet enn Eggens:
Audmjukskap til kunnskap og forsking, og evne til å læra av den europeiske
røynsla med tolkingsprosessen. Likskapane Oddbjørn Leirvik argumenterer i sin
artikkel for likskapen mellom Jesus og Muhammed. Det fleirkulturelle samfunnet
treng likskapane, ikkje skilnadene. Eg er samd med han. Artikkelen til Leirvik
tok meg attende til barndomen min. Då eg vart fødd i 1958, hadde far min lese ei
bok utgjeven same året av ein egyptisk reformator. Far min sa til mor mi: «Ta
vare på denne boka for Walid. Når han byrjar å lesa og tenkja, kan du gjeva han
denne boka.» Boka heiter «Muhammed og Kristus, saman på vegen» av Khalid
Muhammad Khalid. Mor mi gløymde å gje meg boka, men samfunnet hadde alt vorte
påverka av bodskapen i henne. Oddbjørn Leirvik skriv om den same boka og peikar
på at ei ny tolking av desse to profetane er mogeleg frå ein muslimsk ståstad.
Leirvik fortel at «Khalids sterke fokus på 'samvitet' som einskapsbandet mellom
menneske av ulik tru, kan såleis vere inspirert av samvitsdiskursen i
Verdserklæringa.» I dag med nasjonens fleirkulturelle oppgåve er slike tolkingar
av stor interesse. Noreg, som no er samansett av fleire kulturar, etnisitetar og
religionar, treng felles verdiar i samfunnet å leva etter. Då må vi finna
likskapar mellom Muhammed og Jesus og tilpassa dei det nye kulturelle
mangfaldet. Figurane er universelle og kan såleis tilpassast ulike kulturar og
tidsepokar. Den kristne kulturen har gått mykje lenger i denne
fortolkingsprosessen. No må vi muslimar ta ansvar for å minska utviklingskløfta
mellom islam og kristendomen. Walid al-Kubaisi er forfattar, statsstipendiat og
fast skribent i Dag og Tid. Den myteomspunne polhelten 

Amundsen var ein vellukka, myteomspunnen polfarar, men vi treng han ikkje lenger
som nasjonal helt. 

Biografi Alexander Wisting: Roald Amundsen. Det største eventyret Kagge 2011 Av
dei to polheltane vi feirar i Nansen-Amundsen-året, er det Nansen som har kome
seg best gjennom rettsapparatet til historia. Rett nok såg det dårleg ut ei
stund då medlemskapen i det noko brunslege Fædrelandslaget vart dregen fram. Men
sidan har dei fleste skjøna det umogelege i at ein som var så britiskvenleg og
kongetru, skulle ha hamna på galen side om han hadde levd i 1940. Dessutan var
han ein god vitskapsmann, og aller viktigast: Han la grunnlaget for Noreg som
humanistisk stormakt, rett og slett ein føregangar for Eirik Solheim (som jo
snart sjølv vil få Nobels fredspris, når no svenskane gjev pris til ein svensk
forfattar). Då kunne ein gløyma den lite sosialdemokratiske heltesida hans.
Dessutan nådde han jo aldri fram til nokon av dei polane han lengta så sterkt
etter. Ein kunne sjå på han som ein mislukka polfarar, og difor meir lik oss,
som heller aldri kom til nokon pol. Med Amundsen var det annleis. Han var berre
ein polhelt. Rett nok kom han til båe polane, og gjennom eit par passasjar, men
det var òg alt. Det gjorde han til ein som var betre enn oss, og lyfte han opp i
ei mytisk høgd. Men ettermælet hans stod og fall på det. Ikkje alle likar at
nokre er betre enn andre. Mytiske heltar må til dømes vera perfekte, og dei må
følgja mytiske reglar og strengt teke ikkje vitja kvardagen. Og gjer dei det,
får dei svi. Dei kan gå konkurs. Det har gjort at alt som har vorte skrive om
Amundsen, har vore innlegg i ein slik mytedebatt. No har forlaget til Erling
Kagge, den einaste (?) nordmannen som har overgått Amundsen, rett nok som
eventyrar og ikkje oppdagar, ved i tillegg til Nord- og Sørpolen òg å ha vore på
Mount Everest, gjeve ut endå ein biografi om mannen. Forfattaren, Alexander
Wisting, er endåtil ein direkte ætling etter Oscar Wisting, Amundsens næraste
reisefelle og den einaste som følgde med han til båe polane. Mytedebatt Og som
ein kunne venta, er denne boka òg eit innlegg i den store mytedebatten, der
dette er nokre av høgdepunkta, om det er rette ordet, som boka tek stilling til:
Er det mytisk lov for ein mytisk helt å lura ein annan mytisk helt, slik som då
Amundsen lurde Nansen og stal Sørpolen « hans » ? Eller slik som då Amundsen
lurde Scott og stal Sørpolen « hans » ? Var det « juks » å bruka hundar på vegen
til Sørpolen? I England svara dei lenge « No » på dei to første spørsmåla og «
Yes » på det siste. Men rundt 1985 braut det ut ein revisjonismedebatt i samband
med at Roland Huntford i film og bok hevda at Amundsen vann kapplaupet av di han
gjorde ting rett, medan Scott gjorde det meste gale. Amundsen var realist, medan
Scott var victoriansk romantikar. Seinare har den aristokratiske eventyraren
baron Ranulph Fiennes søkt å restaurera ryet til Scott, ved å hevda at dei
mytiske reglane for polferder nettopp seier at ein skal trekkja med seg alt
utstyret sjølv, medan ein går til fots, og at Scott omkom berre av di han hadde
uflaks i dårleg vêr. Nytt perspektiv I Noreg har det vore ein revisjonismedebatt
med motsett forteikn, i og med bøker av Kåre Holt, Ragnar Kvam jr. og Tor
Bomann-Larsen, som alle leitar etter dei dårlege sidene til Amundsen (leiarsvikt
og skuld i Johansens død) og som tek sikte på å byggja opp under eit
avmytifisert og heltefritt sosialdemokrati. Wisting tek sikte på å retta opp det
han meiner er det einsidige perspektivet til dei norske revisjonistane, medan
han stør Huntford, utan at dette på noko vis gjer at han tippar attende til
gamal helteglorifisering. Så vidt eg kan sjå, gjer han det på ein god måte. Kven
kan ta alvorleg Fiennes? Ville ikkje Scott ha brukt traktorane han tok med seg,
om dei hadde verka? Var det difor britane ikkje kom først til månen, at dei
tykte amerikanarane juksa med å bruka rakettar? Ein kunne sjølvsagt mistenkja
Wisting for å målbera takksemda til sin eigen familie overfor Amundsen, slik
familien til Johansen ville ha hemn gjennom Kåre Holts bok, men det finn eg
ikkje grunnlag for. I det heile gjev han eit nyansert bilete av ein profesjonell
oppdagar, med både gode og dårlege sider, og etter kvart nedsylta i økonomiske
problem. Og vi lærer at når det galdt kjærleiksliv, var i alle høve Amundsen og
Nansen like: attraherte til alt gifte kvinner som dei aldri kunne få, og som
difor ikkje for alvor kunne halda dei attende frå utferder. Sluttstrek I dag er
det som om mytane kring mannen endeleg har fordampa. I dag treng vi då heller
ikkje Amundsen som mytisk nasjonal helt. Vi har jo Petter Northug jr.! Det burde
vera mogeleg å gjera seg ferdig med karen, og denne biografien kunne vera ein
passeleg sluttstrek. Men eg trur ikkje det er så lett. Som historisk myte er vi
nok ferdige med Amundsen. Men som biologisk myte neppe, slik forlagssjef Kagge
sjølv er eit døme på. Vi er no eingong dyr som av og til må ut av
OBOS-bustadene, ikkje som oppdagarar, men som eventyrarar, og då må det vera
godt å kle på seg supermanndrakta til Amundsen. Kartlaust Til slutt har eg to
negative ting å påpeika, men dei gjeld forlaget: Korleis kunne dei få seg til å
gjeva ut ei bok om ein oppdagar utan å trykkja eit einaste kart der ferdavegen
er teikna inn? Forferdeleg! Og så er det bileta. Dei er alle knapt større enn
eit passbilete, men endå verre: Prentekvaliteten er elendig. Sjølvsagt var den
opphavlege kvaliteten på gamle svart-kvitt-bilete dårleg, men i boka vert dei
verre. Ein stad står det i biletteksten at personen smiler, men på biletet ser
vi berre en svart flekk. Det er samstundes ein svart flekk på forlaget. Men dei
smiler vel heile vegen til banken. Når vi talar om bilete, så er det berre å
venta på Aftenposten i spaning: Har dei nokon nakenbilete av denne polhelten som
dei tykkjer vi alle må få sjå? Arild Pedersen er professor i filosofi ved
Universitetet i Oslo. 

Meir slurv frå språkekspertane 

Det var godt at nokon sette fingeren på dei mange mistaki og upresise
formuleringane i spyrjeboki Quizleis. 1001 spørsmål og svar om språk, som kom ut
på Det Norske Samlaget i fjor haust. Som Frode Korslund skriv (Dag og Tid 19.
august), er det bisnelegt at høgt profilerte forfattarar som Per Egil Hegge,
Sylfest Lomheim og Helene Uri kann taka so lett på korrekturlesing og
kvalitetskontroll. Sylfest Lomheim svarar i kjend stil (Dag og Tid 26. august):
Han gjev seg på det minste av mistaki, problematiserer eit anna punkt hjå
Korslund - og ser heilt burt frå dei elleve andre. Elles er det mykje
utanumsnakk. Det er vel ingen som held Quizleis for å vera ei uppslagsbok, men i
ei spyrjebok ventar ein å finna klåre og utvitydige spursmål, og presise,
fullstendige og ikkje minst rette svar. Lomheim hev rett i at «ting kan seiast
på fleire måtar utan at det nødvendigvis er slik at det eine er feil og det
andre er rett», men det er langt derifrå til å låst som det alltid er soleis.
Lomheim meiner kritikken kokar ned til at «Korslund ønskjer seg andre svar og
lengre svar enn det me har formulert», ei hendig umformulering av rette svar og
fullstendige svar. Me er fleire som ynskjer oss det. Det kann vel ymsa kva ein
legg i at «boken kryr av faktafeil og uholdbare og/eller mangelfulle
opplysninger», som Korslund hevda i innlegget sitt. Men at Quizleis inneheld
fleire mistak og brester enn dei trettan som Korslund peika på, bør det ikkje
vera tvil um. Difor legg eg fram denne lista, som held fram der lista åt
Korslund slapp: 14. I bolken for «klassisk danning» spyrr forfattarane kva «ars
longva, vita brevis» tyder (s. 10). Rett latin er «ars longa, vita brevis». 15.
I same bolk skriv dei at namnet på Beethovens 3. symfoni, Eroica, er avleidt av
«gresk heroe» (s. 11/79). Rett græsk er heros. 16. I iveren etter å finna so
mange tydingar til ordet fly som råd hev dei teke med « skjer » (s. 12/80), men
då hev dei blanda saman med(ei) flu «(flatt) skjer el. grunne som er under vatn
i flod sjø» (Nynorskordboka). Derimot hev dei ikkje fenge med seg tydingane
'rusk, grann', 'dike, sump', 'stupbratt bergvegg, flog', ' lunka ' og '
stupbratt ' (alt etter Nynorskordboka). 17. På s. 14 vert det spurt koss det
kann ha seg at «konservativ (politisk) og konserveringsmiddel (matlaging) er
same ord». Nei, seg det. 18. Forfattarane spyrr i kva for luter av landet me
finn kløyvd infinitiv, men svarar med målføregruppor: «I austlandsk, trøndersk
og nordmørsk» (s. 17/84). Nordmørsk vert rekna for ei undergruppa av trøndsk, og
er dimed uturvande å føra upp for seg sjølv. Ålvorlegare er det at austlandsk (i
motsetnad til austnorsk) i språkleg samanheng ikkje femner um midlandsmåli, som
òg hev kløyvd infinitiv. Skulde ein vera heilt korrekt, laut ein dessutan nemna
byklemål og (tradisjonelt) ranværingsmål. 19. I bolken «Importert vare» spyrr
dei kva « forstavinga » mega tyder. Svaret skal vera « Milliard » (s. 24/90).
Til det er det tvo ting å segja: For det fyrste kann mega tyda ålment 'stor-'
(som det græske upphavet mégas), jf. ord som megafon og megalitt. Og for det
andre: Når mega- vert nytta i mæleeiningar, tyder det ikkje « milliard », men er
«brukt for å vise at heile ordet står for 1 million gonger den måleeininga som
er nemnd i etterleddet» (Nynorskordboka). 20. «Ligg Romsdal på Mørekysten?»
spyrr dei, og svarar « Nei » , utan nokor grunngjeving (s. 33/97). Dersom ein
med mørekysten (sic) meiner 'den luten av Møre og Romsdal fylke som vender mot
havet', lyt svaret verta « ja » , for det geografiske umrådet Romsdalen gjeng
heilt ut til kysten, med kommunar som Aukra og Fræna. Dersom dei tenkjer på
sjølve dalføret Romsdalen, vert svaret « nei », men då burde dei i minsto ha
skrive Romsdalen i bundi form. 21. Dei nyttar formi « Hedemarken » um det
historiske landskapet som i dag er ein lut av Hedmark fylke (s. 34/98). Her er
den offisielle skrivemåten Hedmarken, altso utan -e-, som i fylkesnamnet (sjå
Nytt om namn nr. 39 - 2004). 22. Dei spyrr um Den røde plass heiter «Den raude
plass» på nynorsk og stadfester med nett denne namneformi - Den raude plass - i
svaret (s. 34/98). Det lyt sjølvsagt heita Den raude plassen på nynorsk, og det
er den formi som er uppførd i Geografilista åt Språkrådet òg. 23. Når
forfattarane skal forklåra at initialane i kunstnarnamnet I. C. Dahl stend for
Johan Christian, skriv dei at «tidlegare veksla ein ganske fritt mellom i og j»
(s. 35/98). Det skulde då vera på 1800-talet, då kunstnaren livde. Det er
sjølvsagt ikkje tilfelle. Grunnen til at J. C. Dahl hev vorte til I. C. Dahl, er
at skrifttypen fraktur, som rådde grunnen på 1800-talet, ikkje skilde millom
stor I og stor J (men derimot millom liten i og liten j). 24. Dei hevdar at
Shakespeare hadde eit større ordtilfang i bøkene sine enn Hamsun (s. 36/99). Men
det er snaudt rett. Her kann eg visa til heimesidone åt Språkrådet
(www.sprakrad.no), som fortel at «Hamsun danker ut Shakespeare», og som gjev
desse tali: 33.000 - 34.000 ulike ord hjå Hamsun mot um lag 29.000 hjå
Shakespeare. 25. Dei hevdar at den sveitsiske lingvisten Ferdinand de Saussure
(1857 - 1913) «sette opp klassifiseringssystemet for den indoeuropeiske
språkfamilien» (s. 36/99). Rett nok gjorde Saussure ein stor innsats for
indoeuropeisk målvitskap, men det var ikkje han som klassifiserte dei
indoeuropeiske måli i ulike greiner. Det var det August Schleicher som gjorde,
alt i 1861. 26. «Er Kristin Lavransdatter skriven på nynorsk eller bokmål?»
spyrr dei, og svaret skal vera bokmål (s. 37/99). Dette vert både anakronistisk
og litt av ei målpolitisk tilsniking, for Sigrid Undset skreiv då visseleg
riksmål. (Den fyrste utgåva av Kristin Lavransdatter låg fyre i åri 1920 - 23.)
27. Dei hevdar at «gang kan vere både ' korridor ' og ' omgang ' , medan gong
berre er 'omgang, tid'» (s. 38/100). Etter dette kunde det sjå ut til at dei tvo
ordi er delvis synonyme på nynorsk, men det er dei ikkje: gang tyder 'det å
ganga', òg 'det ein gjeng gjenom', medan gong tyder 'einskild tid, einskilt
tilfelle'. 28. På spursmålet «Kven brukte kileskrift?» svarar dei berre «
Sumerarane » (s. 50/109). Det var truleg sumerarane som fann upp kileskrifti,
men ho vart med tidi teki upp av ei rad kulturfolk i Nær-Orienten. Det gjev best
meining å nemna upp dei språki kileskrifti vart nytta til, for det var mange
folkeslag involverte på ymis vis (t.d. nytta faraoen i Egypt akkadisk kileskrift
i brevskifte med hettittarkongen): akkadisk (assyrisk, babylonsk), hurrisk,
hettittisk, luvisk, palaisk, urartisk og elamittisk. Dessutan laga folket i
Ugarit sitt eige kileskriftalfabet, og det same gjorde persarane seinare. 29.
Forfattarane skriv at Norsk språkråd vart skipa i 1971 (s. 60/116). Sjølve lovi
vart vedteki 18. juni 1971, men rådet vart formelt skipa i 1972, jf. at
Språkrådet feira 25-årsjubileum i 1997 (sjå Språknytt nr. 2/1997). 30. Dei
hevdar at pronomenet vi er eldre i norsk enn me, med den grunngjevingi at vi
skal koma «frå klassisk norrønt», medan me «vart utvikla seinare, i
mellomalderen» (s. 61/117). Det er rett at formi me kom til i millomalderen (i
formi mér), men ho trengde etter kvart heilt til sides den eldre formi vér. Den
nynorske formi vi kann ikkje førast attende på vér (nokon ljodyvergang frå é til
i er ikkje kjend), men er lånt frå dansk og svensk. Det høver òg heilt med det
yverleverte millomnorske tilfanget, der formi vi kjem upp fyrst i kongebrev og
andre stormannsbrev. Med andre ord er formi me eldre i norsk enn vi. 31.
Uttydingi forfattarane gjev av ordlaget «å gå i baret», at det skal tyda «å vase
seg bort» i «kvist, greiner og rask» (s. 65/120), er ikkje yvertydande. Det kann
vera rett at ordet bar her er det same som i t.d. granbar, men då lyt bakgrunnen
snarare vera fanging av dyr i graver i bakken der dei lagde greiner og kvister
yver; nett som bjørnen kunde «ganga i baret», kunde so folk - reint metaforisk -
fara likeins. 32. Forfattarane opererer med eit skil millom å disputere og å
doktorere der ein doktorerer på eit emne, men disputerer på ei avhandling (s.
68/123). Etter Bokmålsordboka tyder doktorere beint fram å «ta doktorgrad», og
det gjer ein som kjent både på bakgrunn av eit emne og ei avhandling. Skilnaden
millom dei tvo ordi gjeng snarare på at disputere knyter seg beinveges til det
som hender på sjølve disputasen, men doktorere gjeld det å taka doktorgraden
reint ålment. 33. Dei tyder ut ordet (ein) gòde med «[o]fferprest i heidensk tid
i Noreg» (s. 71/126), men nemner ikkje den andre tydingi, som er vel so kjend,
d.e. 'hovding på Island i fristattida'. Språk er ikkje einfelt, og det er lett å
misfota seg, serleg når mengdi av upplysningar vert so stor som i Quizleis. Di
viktugare er det å røkja etter ein gong til um alt hev vorte rett og klårt.
Trispannet Hegge, Lomheim og Uri hev ikkje vore grannsame nok, og forlaget hev
forsømt seg og teke for lett på kvalitetskontrollen. Her er det godt høve for
betring. Klaus Johan Myrvoll er masterstudent i norrøn filologi ved
Universitetet i Oslo og korrekturlesar i Dag og Tid. Tener grovt på statens
milde gåver 

Norske storselskap fekk statlege kraftkontraktar som sikra dei rimeleg straum,
og leverte til gjengjeld arbeidsplassar. No sel mange av dei krafta på marknaden
med stor profitt. 

Den uvanleg høge straumprisen vi no har i Noreg, får mange konsekvensar. Ein av
dei er at den kraftkrevjande industrien rundt i Noreg trappar ned delar av
verksemda si, og sel straum for hundrevis av millionar på kraftbørsen i staden.
Selskapa sel dermed kraft som dei har fått rimeleg gjennom kontraktar inngått
med styresmaktene, kraft som skulle sikre lønsam industridrift og arbeidsplassar
i mange lokalsamfunn. Ut frå regelverket er slikt sal fullt lovleg - og i ein så
pressa kraftmarknad som no, kan det på fleire måtar vere samfunnsnyttig, ved at
det fører meir kraft ut på marknaden. Men det var ikkje slik denne krafta var
tenkt brukt, da staten gav industriselskapa så rimelege kontraktar. Prisane på
dei politisk fastsette kontraktane varierer. Snittprisen ligg i år på 11,6 øre
per kilowattime, skreiv Dagens Næringsliv nyleg. Og somme av dei eldste
kontraktane skal ha ein pris kring fem øre per kWh. Når straumprisen på
kraftbørsen Nord Pool i dag ligg over 60 øre per kWh, seier det seg sjølv at
selskapa blir freista til å trappe ned aktiviteten ved måteleg lønsame
smelteverk, og selje straumen i staden, med permitteringar i industrien som
resultat. Regelverket tillèt « mellombels » sal av krafta i opptil tre år, utan
å søkje om løyve. Milliardsal Kva omfang har så det kraftsalet industrien driv
med? Det har synt seg overraskande vanskeleg å finne ut av. Dag og Tid har spurt
Statkraft, Statnett, kraftbørsen Nord Pool og Olje- og energidepartementet, men
ingen av dei fører noko oversyn over vidaresalet av krafta som
industribedriftene har fått til godpris frå staten. Det er i det minste all
grunn til å tru at det dreiar seg om milliardbeløp: Industrigiganten Elkem
åleine tente til dømes kring 400 millionar kroner på sal av kraft i fjor, og vil
selje for langt meir i år, skreiv Dagens Næringsliv 26. august. Elkem har dels
kraft frå eigen produksjon, dels styresmaktkontraktar, men prinsippet blir det
same: Kraftproduksjonen til Elkem var i utgangspunktet til forsyning for eigne
smelteverk. Selskapet har tidlegare lagt ned smelteverka sine i Meråker og
Kristiansand. No vurderer Elkem å stengje smelteverka i Salten, Bjølvefossen og
på Thamshavn for å selje krafta i staden, fordi dette løner seg betre. Ei rekkje
andre norske storselskap, som Hydro og Norske Skog, har òg tilbydd seg å
redusere verksemda si og selje delar av krafta dei har kontrakt på, skreiv
Adresseavisen 24. august. Gullkanta Om industriselskapa vel å selje delar av den
rimelege krafta si, er det mykje å ta av. Dei politisk vedtekne kraftkontraktane
utgjer i år 15,6 terawattimar, over ein tredjedel av heile årsproduksjonen til
Statkraft. Det finst i dag 50 - 60 slike kraftkontraktar, fortel
informasjonssjef Knut Fjerdingstad i Statkraft. - Denne ordninga har vore svært
god for norske industribedrifter. Selskapa har fått ein garantert kraftpris, og
har i tillegg hatt fordelen av å kunne selje krafta om dei finn ut at det er
meir lønsamt. Ein del av dei har òg eigen kraftproduksjon, i tillegg til at dei
kan kjøpe billeg frå Statkraft. - Og det er ikkje mange føringar her som hindrar
dei i å selje krafta? - Nei. Industrien skulle ha høve til å kvitte seg med
kraft han ikkje trong, og gjere det han tente mest på. I ein deregulert marknad
vil det vere stor sjanse for at kraftprisen er høgare enn 11-12 øre. Desse
avtalane er gullkanta for industrien, seier Fjerdingstad. Må tene pengar Johan
Chr. Hovland, direktør for Elkem Energi, brukar ikkje ord som « gullkanta » . I
hans framstilling verkar det heller som om Elkem gjer samfunnet ei teneste med
kraftsal. - Styresmaktene har lagt til rette for at vi skal kunne selje kraft i
tørrår, slik at ein kan unngå ekstremt høge prisar og mogleg rasjonering. Om
industrien berre heldt fram å gå trass i dei skyhøge prisane, ville det auke
sjansen for rasjonering, seier Hovland. - Men da Elkem og andre bedrifter i si
tid fekk rimelege kraftkontraktar med staten, var det vel tanken at de skulle
levere industriarbeidsplassar som motyting? - Det var det. Og mange av
kontraktane er eksplisitt knytte til bruk i industrien på bestemte stader. Men
for å kunne unngå rasjonering når det er kraftmangel, skal vi kunne stogge
smelteverksproduksjonen. - Men når de stoggar industriverksemda og permitterer
tilsette for å cashe inn på den høge kraftprisen, kan det òg sjåast som ei
kynisk utnytting av situasjonen? - Når det er lite vatn i magasina, skal vi
redusere kraftforbruket. Vi kan ikkje redusere kraftforbruket i smelteverka utan
at det går ut over sysselsetjinga. - Når de sel kraft til dagens marknadspris -
kraft som de har kjøpt til ein låg, politisk vedteken pris - kan det kallast ein
skikkeleg gåvepakke frå staten? - Vi driv industriverksemd, og er nøydde til å
tene pengar. Men det blir nokså forenkla å seie at vi tener så masse pengar på
dette. Det er ikkje sikkert vi kjem til å tene så mykje meir på å stogge
smelteverka enn vi gjer på å køyre dei. Dette er noko vi vurderer fortløpande.
Og store delar av smelteverka våre er framleis i drift, seier Hovland i Elkem.
Mot intensjonen Når den kraftkrevjande industrien gjer store pengar på kraftsal,
er det heilt opplagt på tvers av det som var intensjonane med desse kontraktane,
meiner Lars Thue. Han er historieprofessor ved BI, og har arbeidd mykje med
energihistorie. - Desse kontraktane skulle bidra til sysselsetjing i distrikta
der bedriftene låg. Men om systemet vart for rigid, kunne det føre til sløsing
og dårleg utnytting av krafta. Difor gav styresmaktene rom for sal av kraft i
ein viss mon, men det er vanskeleg å finne reglar som treffer presist nok. Og
smuttholet som finst, har selskapa no utnytta til fulle, seier Thue. - Det blir
dessutan nokså underleg når eit selskap som Elkem masar på at Staten skal levere
billeg kraft, samtidig som dei sjølve sel krafta si til marknadspris. - Med
dagens kraftprisar - og fritt høve til å selje krafta - er dei gamle
kraftkontraktane nærmast ein lisens til å trykkje pengar? - Javisst. Men desse
ordningane vart etablerte i ei tid da kraftprisane var svært låge, og det var
svære overskot av kraft. Lars Thue stiller seg spørjande til korleis praksisen
til Olje- og energidepartementet har vore overfor industribedriftene sin bruk av
krafta. Han har ikkje inntrykk av at selskapa har vore følgde særleg tett av
departementet. Undergrev seg sjølve - Det er svært dumt av selskapa å selje den
krafta dei har fått rimeleg av staten, samtidig som dei slåst for nye
stortingsbestemte kontraktar. Dei undergrev sin eigen posisjon, meiner Arne
Byrkjeflot. Han er leiar for LO i Trondheim og RV-politikar, og arbeidde i mange
år ved Lilleby Metall i Trondheim, som no er nedlagt. Byrkjeflot understrekar at
den høge kraftprisen faktisk skaper reelle problem for mange industribedrifter,
sjølv dei som har rimelege kraftkontraktar. - Bedriftene har ikkje
kraftkontraktar som dekkjer 100 prosent av behovet deira, noko må dei kjøpe til
marknadspris. Når marknadsprisen på kraft blir så høg, får det slike utslag som
det vi ser no. Slapp praksis Den gamle arbeidsplassen til Byrkjeflot er eit døme
på slike utslag: Lilleby Metall vart nedlagt i desember 2002. Fordi eigarane i
selskapet Fesil hevda at stenginga berre var mellombels, fekk dei behalde den
rimelege kraftkontrakten sin i tre år til. Den krafta har gjeve Fesil kring 20
millionar kroner i ekstrainntekter, skreiv bladet Kapital sist veke. - Dette
handlar meir om at politikarane har praktisert reglane for slapt. Dei kunne
praktisert regelverket strengare, og dei hadde til dømes ikkje trunge å godta
det Fesil har gjort på Lilleby, da dei kalla nedlegginga « mellombels » . Men
kanskje politikarane ønskjer at industrien skal stengje omnane og selje krafta,
spekulerer Byrkjeflot. - Bedriftene ønskjer seg konsernkraft som dei fritt kan
bruke kor som helst. Men det er avgjerande for distrikta at krafta blir knytt
til verksemd lokalt, elles bør krafta gå attende til staten. Det handlar om
framtida til 30 lokalsamfunn rundt i Noreg, seier Arne Byrkjeflot. Norske Skog
fekk med seg Union-krafta 

Norske Skog la ned Union i Skien, men fekk likevel behalde den gullkanta
kraftkontrakten som var knytt til fabrikken. 

Nedlegginga av papirfabrikken Union i Skien var den store saka i norsk politikk
i fjor sommar. Den politisk vedtekne kraftkontrakten knytt til Union var av dei
sterkaste pressmidla politikarane hadde mot eigaren Norske Skog. Det var ikkje
småpengar det handla om, heller: Kontrakten var på 335 GWh årleg, og i
avisframstillingane heitte det nokså forenkla at avtalen var verd 100 millionar
kroner for Norske Skog fram til 2010, da kontrakten går ut. Men verdien av ein
rimeleg fastprisavtale avheng av korleis marknadsprisen på kraft svingar. Så
sett i høve til dagens marknadspris på kraft, blir kraftkontrakten til Union
verd langt meir enn 100 millionar. Ikkje rart at Norske Skog ville ta med den
avtalen vidare - sjølv om avtalen vart inngått før konsernet vart eigar av
Union. - Burde falle bort Næringsminister Børge Brende truga etter beste evne,
og varsla at Norske Skog neppe fekk ta med seg kraftkontrakten om Union vart
lagt ned. Og stortingsrepresentant Kari Lise Holmberg frå Høgre sa dette til
Varden: Men Norske Skog la ned Union, trass i eit enormt rabalder. Og litt utpå
nyåret kom ei stillferdig nyheit på notisplass i eit par aviser: Norske Skog
fekk behalde Union-krafta som konsernkraft likevel, og bruke straumen slik dei
måtte ønskje. - Den saka er historie no. Men eg har ikkje skifta meining, eg
synest framleis ikkje at Norske Skog burde fått behalde denne krafta, seier Kari
Lise Holmberg i dag. - Kraftkontrakten var framforhandla med Union, ikkje med
Norske Skog. Krafta burde gått til det føremålet ho var tenkt, og avtalen burde
ha falle bort da Union vart nedlagt. Men det er klart det var fint for Norske
Skog å få med seg denne avtalen, så høg som kraftprisen er no, seier
stortingsrepresentant Holmberg. - Må ha overskot Nøyaktig kor fin avtalen er for
Norske Skog, får eg ikkje vite av Tom Bratlie, informasjonsdirektør i konsernet.
Han vil ikkje fortelje kva kraftpris som ligg i avtalen. - Sel de mykje av
Union-krafta på kraftmarknaden? - Av ulike grunnar, som vedlikehald, har vi noko
trading av kraft. Men først og fremst brukar vi krafta til papirproduksjon ved
dei andre anlegga våre. Norske Skog i Noreg er i dag bra dekte med kraft, men vi
har ikkje noko stort overskot, seier Bratlie. - Kva trur du var intensjonen til
styresmaktene da kraftavtalen til Union i si tid vart inngått? - Eg trur ikkje
eg skal spekulere på kva styresmaktene tenkte for 20 år sidan. - Var ikkje dette
ein slags bytehandel: Industrien fekk stabil og rimeleg kraftforsyning, og
leverte til gjengjeld arbeidsplassar lokalt? - Det spørst kva du legg i «
bytehandel » . Ja, den kraftkrevjande industrien var med på å tryggje
arbeidsplassar. Men reint kommersielle bedrifter er nøydde til å gå med
overskot, seier Bratlie. Oppgåva til staten - Men Union fekk støtte i form av
rimeleg kraft frå staten verd fleire tital millionar kroner, for å sikre ei
viktig norsk industribedrift? - Dette kjem an på korleis du ser det. Det er ein
del av jobben til styresmaktene å leggje til rette rammevilkår for næringslivet.
Styresmaktene kan til dømes bidra med utdanningsvesen, vegar, kraftproduksjon -
og straumkontraktar. - Det kan verke litt urimeleg at Norske Skog fekk ta med
seg denne kraftkontrakten, sjølv om de la ned fabrikken kontrakten var knytt
til, og sa opp dei tilsette? - Eg vil seie det stikk motsette. Dette var ein
kontrakt som vi åtte. Vi er eit selskap i beinhard internasjonal konkurranse, og
eg synest ikkje det er urimeleg at vi får med det vesle vi kan få av gode
rammevilkår. - Men Staten kan verke veldig snill, som deler ut kraftkontraktar
verde titals millionar utan å krevje noko som helst attende? - Eg skjøner ikkje
kva du meiner med «veldig snill». Eg synest det er positivt av styresmaktene å
nytte tilgangen på energi i Noreg til å gje industrien ein konkurransefordel,
seier informasjonssjef Tom Bratlie i Norske Skog. Vil varsle om barbariet 

Det finst eit skjult diktatur i norsk offentlegheit, meiner professor Nina
Witoszek. Sjølv vil ho gjerne diskutere islam fritt og ope. 

Nina Witoszek, forfattar og professor ved Senter for utvikling og miljø ved
Universitetet i Oslo, inviterte til debattselskap i heimen sin. «Et anti-islamsk
nettverk», hevda Klassekampen. Så braka det laus. Witoszek og medarrangør
Shabana Rehman meinte avisa hadde sett liva deira i fare. - Føler du verkeleg at
oppslaget til Klassekampen sette deg og dei andre initiativtakarane i livsfare?
- Ja, eg trur ikkje det er å overdrive. Det oppslaget var farleg og uansvarleg.
Men eg tenkjer at det vart slik på grunn av dumskap heller enn av vondskap,
seier Nina Witoszek. - Om ei slik sak var nok til å setje dykk i livsfare, må
ytringsfridommen i Noreg vere alvorleg truga? - Eg fekk ikkje direkte
drapstruslar sjølv, men eg fekk eit par telefonar som var trugande nok. Shabana
Rehman, som har lang erfaring med truslar, sa til meg at no må vi slå alarm,
elles kan det skje noko fort. Og ho er ikkje så lettskremd. - Men på den andre
sida: Det finst ikkje så reint lite kritikk av islam eller muslimar i offentleg
debatt i Noreg i dag? - Det finst ingen eksplisitt, direkte sensur i norsk
offentlegheit. Men det finst eit skjult diktatur, det finst strenge reglar for
kva som er politisk korrekt å seie om ein del tema. Dette gjeld også jødedommen:
Det er nesten blasfemisk å snakke kritisk om jødedom i dag. Eg var usamd med
kronikken til Gaarder om Israel, men støttar hans rett til å skrive kritisk om
jødedommen. - Du reagerte med harme på å bli kalla anti-islamsk. Men er det så
gale å vere anti-islamsk, mot kristendommen eller mot religion i det heile? - Eg
er verken for eller mot kristendommen, islam, buddhismen eller jødedommen. Men
ein kan vere open og tolerant og samstundes ha ei kritisk fundert meining om
ulike former for religion. Eg er mot islamismen, fordi den er den verste, mest
mordarlege forma for islam. - I Morgenbladet har du omtalt muslimske land som
samfunn som handsamar halvparten av innbyggjarane sine, altså kvinnene, som
kveg. Det er vel i alle fall ikkje ros av islam? - Det er ein kritikk mot ein
del av islam, ein del som umyndiggjer kvinner som individ. Eg trur vi skal vere
konsekvente i fordømminga vår av kvinneundertrykking overalt. Som dårleg
katolikk veit eg at det finst element av same understraumar i min eigen
tradisjon. - Du har skrive at vestlege intellektuelle er så kritiske til
vestlege verdiar at det blir destruktivt. Men er ikkje evna til sjølvkritikk
noko av styrken til moderne samfunn? - Eg føler iblant at dei antivestlege
tendensane blir for sterke. Det har kanskje å gjere med bakgrunnen min som
austeuropear, og erfaringa med å leve under eit totalitært styre. Det er lett å
kritisere den liberale, vestlege kulturen til døde. Men kva skal dei da tru på,
polske og albanske immigrantar eller sekulære muslimar, om vi kritiserer den
liberale kulturen i hel? Om vi reduserer vestleg historie til berre tomheit og
holocaust, blir det ingenting positivt å streve etter. - Det er vel farlegare om
ein kultur heilt manglar evne til å kritisere sin eigen praksis og eigne
verdiar? - Jo jo. Men om vi verkeleg vil skape eit «fleirkulturelt samfunn» - eg
likar ikkje det ordet - må vi ha eit system som folk kan integrere seg i. Det
får vi ikkje om vi kritiserer alt det vestlege til døde. - Du har på den eine
sida vore ein forsvarar for mangfald av stemmer, meiningar og kulturar. På den
andre sida kritiserer du det du kallar «den feige multikulturalismen»? -
Multikulturalismen blir feig om vi bøyer oss for minoritetskulturar som
undertrykkjer kvinner, høgg hendene av tjuvar eller set avvikarane sine i
konsentrasjonsleir. Vestleg kultur må ikkje flykte frå og forråde verdiane sine.
- Du har samanlikna vestlege intellektuelles passivitet overfor islamismen med
passiviteten tysk intelligentsia viste overfor Hitler. Er det eigentleg ein god
parallell? - Det hender at eg overdriv litt for retorisk effekt. Men det finst
parallellar. Togna og eskapismen til tyske intellektuelle tillét at totalitære
krefter fekk makta i Tyskland. Og togna i dag kan tillate at totalitære krefter
får makt. Som europeisk intellektuell er oppgåva mi å skrike ut og varsle, lik
dei mytiske gjæsene som berga Roma frå barbarane. - Var USAs invasjon i Irak eit
forsvar for humanistiske verdiar og det liberale demokratiet? - Nei, han var
ikkje det. Eg var veldig tvisynt til den invasjonen. Det eg prøvde å gjere i
debatten om Irak-krigen, var å forklare kvifor mange europeiske intellektuelle,
dissidentar som hadde opplevd undertrykking, støtta krigen. Men som vanleg vann
USA krigen og tapte freden. - Med bakgrunn i eigne erfaringar er du ein skarp
kritikar av kommunismen. Du har òg peika på korleis kommunismens forsøk på å
undertrykkje religiøse uttrykk berre gjorde religionen enda meir attraktiv fordi
han var forboden. Kan ikkje liknande skje om muslimar i Vesten kjenner seg
undertrykte? - Det kan skje. Og den verste fienden vår er marginalisering og
ekskludering. Vi bør alle jobbe meir med å inkludere minoritetane betre i
arbeidsmarknaden og i det politiske livet. Innvandrarar opplever mange
audmykingar som ikkje kjem av rasisme, men av mangel på innsikt og sensitivitet.
Noreg - verdsmeister i oljepolitikk 

På turné i Latin-Amerika seier utviklingsminister Erik Solheim at norsk
oljepolitikk er den beste i verda. 

Teikning: Kay Lokøy 

Nettopp. Det har han vore heile tida. I startfasen hadde me store mål om varsam
utnytting av knappe oljeressursar, ansvarleg forvaltning av sårbare havområde,
og eit tak for utvinninga av olje og gass på 90 millionar tonn oljeekvivalentar
per år. Kort sagt: Norsk politikk var eit føredøme for heile verda i langsiktig
tenking, med vekt på det globale miljøet. Eit fyrtårn som kunne visa vegen
framover for griske oljestatar. Framleis, 25 år etter, er me best. Ein
statistikk i The Economist for nokre veker sidan viser at me er heilt i
verdstoppen, me ligg som nummer ein på lista. Ingen andre land får olja opp så
raskt som me, me tømer våre kjende oljekjelder på 9 år. Medan dei fleste
oljeland ligg mellom 30 og 40 år, og somme trege oljestatar i Midtausten ikkje
greier å tøma oljekjeldene sine før etter meir enn 100 år! Det hastar, og me er
suverent dei beste. Hastverken I mellomtida, i 1990-åra, var me verdsmeistrar i
å syta for at hjula gjekk rundt og at bilar verda over kunne køyra på billeg
bensin. Prisen på olja låg då på 15 - 20 dollar per fat. Jens Stoltenberg og
andre norske strategar ville då pumpa opp olja raskt. Prisen på olje kunne falla
endå meir, og det hasta med å få opp olja og setja pengane i banken. NUPI skriv
i 1997: Dei eminente tankesmiene våre, som ECON og andre, låg, såleis, heilt i
verdstoppen med omsyn til oljestrategi og altruisme. Me var ikkje slik som den
slue sheik Yamani, som prøvde å få oljeprisen opp. Me var verdsmeistrar i
politisk styring. Ingen andre land kunne styra oljesektoren så godt som me. Dei
folkevalde på Stortinget skulle avgjera det meste. Delegeringa No har me
forstått at dei folkevalde har viktigare saker å stella med, og me er framleis
best, no på delegering: Me har overlate alt ansvar til Statoil og dei
profesjonelle, det er mest praktisk og greiast slik. Om dette sa Kåre Willoch i
2002: Han sa også: Kreativiteten Me er også verdsmeistrar i kreativitet. Me har
fått oljefondet. Såleis kan me auka oljeproduksjonen utan at nokon tek til
motmæle. Rett nok kan me ikkje bruka pengane i dag, men dei går til ei god sak.
Nett no er det litt problematisk, alle er på glid, alle vil ha eit sugerøyr i
kassa, og det kan verta ei politisk livleg tid framover. Men me finn nok ut av
det også. Vegen frå retorikk til praksis er kort og smertefri, det viser
oljehistoria oss. Trygve Refsdal er forstkandidat med lang fartstid som
bistandsarbeidar. Skulebøker kjem altfor seint 

Mange av lærebøkene for yrkesfaga i vidaregåande skule er sterkt forseinka.
Verst står det til med nynorskbøkene. 

Berre rundt halvparten av lærebøkene til Gyldendal for yrkesfaga var ferdige til
skulestart. Mellom anna var ikkje bøker for helse- og sosialfag, byggfag,
elektrofag og teknologi og industriell produksjon klare i tide. Fleire av
oppgåvebøkene kjem ikkje før i oktober eller november. Gyldendal er det store
forlaget for lærebøker for yrkesfaga på vidaregåande skule. Men også andre
forlag slit med å få ferdig bøker sine. Verst står det til med nynorskutgåvene.
Fleire av lærebøkene på nynorsk kjem minst ein månad etter at bokmålsutgåvene er
ferdige. - Ikkje vårt ansvar Gyldendal vil ikkje ta ansvaret for forseinkingane.
- Det må Utdanningsdepartementet ta ansvaret for. Vi arbeider dag og natt for å
få ferdig bøkene, seier forlagsdirektør Paul Hedlund i Gyldendal. - Forlaga,
forfattarane og grafisk bransje sa for lenge sidan klart frå om at det var
uansvarleg å innføra nye lærebøker på same tid for så mange skuletrinn. Men vi
vart ikkje høyrde, seier Hedlund. - Korleis skulle vi greia å få ferdig
lærebøkene for yrkesfaga i august når læreplanane fyrst låg føre i mars, april?
Så seint som i vår sa vi frå om at reforma for yrkesfaga burde venta eit år, men
til ingen nytte. Vi opplever det difor som svært urettferdig når vi får kritikk
for noko vi ikkje kunne gjera noko med. Direktøren fortel at Gyldendal prøver å
bøta på litt av problema for nynorskelevane ved å leggja dei fyrste kapitla i
nynorskutgåvene gratis tilgjengeleg på internett. Det har aldri tidlegare vore
gjort. Men det hjelper ofte lite. Mange av elevane kjøper bøkene på bokmål når
dei veit dei må venta opp til to månader på nynorskutgåvene. Svært uheldig -
Dette er svært uheldig. Vi har sagt frå om dette for lenge sidan utan å nå fram,
seier leiar i Noregs Mållag Hege Myklebust. No har fleire forlag,
Utdanningsdirektoratet og Noregs Mållag kome fram til ein del hastetiltak for å
bøta på situasjonen. Elevane skal kunna lasta ned dei fyrste kapitla av bøkene
når dei er klare for trykking, og ein del forlag tilbyd òg at elevane får byte
inn bokmålsutgåva mot ei nynorskutgåve så snart boka ligg føre på nynorsk. - Men
problemet er at det vert lagt for mange initiativ og for mykje ansvar på
nynorskelevane. Elevane må ha eit medvite og sterkt ønske om å halda på
nynorsken når dei opplever ein slik situasjon som vi har no. Det er lett for
mange å ta til takke med bokmålsutgåvene når dei ikkje finn nynorskbøker i
bokhandelen, seier Myklebust. Heilskapsvurdering - Det er klart det er uheldig
at lærebøkene ikkje er ferdige, men ut frå ei heilskapsvurdering har vi ikkje
vilja utsetja reforma, seier statssekretær Lisbet Rugtvedt i
Kunnskapsdepartementet. - Vi har presisert at det aldri har vore ein absolutt
føresetnad at lærebøkene i alle fag var ferdige til skulestart. - Kva seier du
til nynorskelevane som ikkje får lærebøker før langt ut i september eller
oktober? - Det er diverre eit problem, men reglane er klinkande klare:
Lærebøkene skal vera ferdige samstundes. Det er eit tilbakevendande problem at
forlaga ikkje greier å levera nynorskutgåvene til rett tid. - Så du legg i dette
tilfelle skulda på Gyldendal? - Eg kjenner ikkje detaljane godt nok, men eg ser
at forlaga har hatt ein stram tidsplan. - Alle har jo visst i lang tid at dette
ikkje kom til å gå. Burde ikkje lærebøkene vore ferdige i april og fagplanane
seinast i oktober, november i fjor? - Då ville vi hatt ein for kort fase for
innspel og tilbakemelding av planane. - Ja, og difor burde vel heile reforma
vore utsett eit år. Kvifor hasta det slik? - Om ein berre tok utgangspunkt i
lærebokproblemet, er det rett. Men ut frå ei totalvurdering meinte vi det var
rett å halda tidsplanen. - Nynorskelevane i yrkesfaga ser kanskje annleis på
det? - Eg er ikkje usamd i det, seier Rugtvedt. - Talemåtar har erstatta
politikken 

- Når ein møter eit problem og kjenner press til ikkje å gjera noko med det,
finn ein kompensasjon i kraftigare tale, seier Kåre Willoch om norske
politikarar. 

Tidlegare statsminister Kåre Willoch er i dag ein av dei mest markerte
miljøtalsmennene våre. For ti år sidan kom Willoch med boka En ny miljøpolitikk
i serien Gyldendals Pamfletter. Der oppmoda han til å ta faresignala for miljøet
på alvor. - Åtvaringane som eg refererte til frå dei internasjonale
forskingsmiljøa den gongen, står endå sterkare i dag, seier Kåre Willoch til Dag
og Tid. - Det er eit resonnement i boka som eg svært gjerne skulle sett at alle
dei likegyldige republikanarane i USA, og dei likegyldige i Framstegspartiet,
ville ta inn over seg. Nemleg at: - Stiller ein spørsmålet på denne måten, vert
svaret eit klart ja. Dei ulukkene det her er tale om, er så overveldande at endå
om sjansen for at dei vil skje, hadde vore liten, så måtte ein ha gjort noko. Og
det har vi enno ikkje gjort, sjølv ti år etter, seier Willoch. - Er du skuffa? -
Eg er ikkje overraska. Ofte er det slik i politikken at når ein møter eit
problem, og kjenner press til ikkje å gjera noko med det, finn ein kompensasjon
i kraftigare tale. Det har langt på veg skjedd på miljøområdet: Vi har fått
kraftigare tale heller enn konkret handling. Men noko positivt har likevel
skjedd: Mange land tek til å ta Kyoto-avtalen på alvor. Miljørørsla står
sterkare i dag enn før. Ingen kan i alle fall lata vera å gje inntrykk av at ein
er oppteken av miljøspørsmåla. I Noreg seier alle partia noko pent om vilje til
å ta vare på miljøet, utanom Frp. Ja, kanskje seier til og med dei noko
positivt. - Men krevst det ikkje snart handling? - Eg legg både i boka og i dag
stor vekt på at det er totalt ulogisk i denne saka å venta og sjå om ein finn
prov på mogeleg skade av utslepp av klimagassar før ein handlar. Dersom det er
slik at klimagassane endrar klimaet på jorda, må det vera dei oppsamla mengdene
som gjeld. Og dei oppsamla mengdene av klimagassar i atmosfæren held fram med å
veksa til utsleppa er reduserte med ca. 60 prosent. Eller med andre ord: Dersom
ein omsider erkjenner at situasjonen er farleg, så kjem faren til å halda fram
med å veksa i mange, mange år jamvel om ein har teke til å gjera noko med det. -
Bør Statoil få konsesjon til nye gasskraftverk utan CO2-reinsing? - Den saka er
eit symptom på manglande samanheng i politikken: Ein har lova bort mykje
elektrisitet - mellom anna til industri - og dermed skapt ein tvangssituasjon
der valet står mellom kraftmangel eller meir ureining. Etter mitt skjønn kunne
det vore klokt å ha bygt ut noko meir vasskraft - der skadane ville ha vore
minst - og dermed førebygt mykje av kraftkrisa. Der er framleis noko vasskraft
som kan byggjast skånsamt ut, jamvel om ein må lata mykje stå urørt av
miljøgrunnar. - Men om du kom i posisjon i dag og ikkje kunne gjera noko med
fortida? - Det er heldigvis så livsfjernt at eg kunne lata vera å svara. Men eg
trur nok at eg då ville sagt nei til kraftverk utan CO2-reinsing for å tvinga
fram meir ikkje-ureinande energi og mindre vekst i energibruken. Med meir
effektiv bruk av energien kan ein få både høgare levestandard og mindre
ureining. - Kva med ei større satsing på vindmøller? - Ei vindmølle her og der
kan sikkert vera ok. Men den mengda vindmøller som det her er tale om, skal det
få noko å seia for kraftbalansen, er eg svært skeptisk til. Eg synest det er
frykteleg leitt å skjemma ut naturen ved massiv sating på vindmøller. Økologisk
skattereform I den ti år gamle boka argumenterer Willoch for ei økologisk
skattereform for å få til ei gradvis endring i retning av eit forbruksmønster
som ikkje øydelegg miljøet. - Og ein treng ikkje venta på ny teknologi for at
miljøskattar skal få stor effekt, seier Willoch. - Utnyttinga av energien i til
dømes Sveits er i dag langt større enn i USA, og dersom amerikanske bilar vart
like energieffektive som dei som går på vegane i Japan, så hadde ein nær halvert
utsleppa frå den amerikanske biltrafikken - og det med dagens teknologi. - Ei
økologisk skattereform har berre vorte viktigare med åra, seier Willoch. - Eit
alvorleg problem i verdsøkonomien er at transportselskapa ikkje må betala for
dei miljøskadane transporten over dei lengste avstandane skaper. Det gjeld både
fly og skip. - Det er økonomisk irrasjonelt å favorisera éi produksjonsform,
nemleg foredling i fjerne lågkostland og retur - t.d. foredling av norsk fisk i
Kina for konsum i Europa - framfor andre produksjonsformer. Det er det ein gjer
når ein fritek transporten over særs stor avstand for normale avgiftskrav. I dag
ser vi ei medvitslaus favorisering av energikrevjande produksjonsformer. Det er
ikkje berre irrasjonelt med tanke på miljøet, men òg økonomisk irrasjonelt.
Globalisering - Globaliseringa skaper velstand, men har òg somme uheldige sider.
Dei er i stor grad skapte av mangel på god miljøpolitikk. Dersom ein hadde sytt
for at all transport over lange avstandar betalar for den ureininga han skaper,
hadde det ikkje berre vore til vern om miljøet, men òg til vern om den lokale
produksjonen. I dag vert fjerne produsentar favoriserte framfor dei nære. Det
fører i praksis også til eit vern om dei store produsentane framfor dei små.
Mangelen på miljøpolitikk er difor også eit bidrag til ein endå sterkare vekst i
handelen enn det som er rasjonelt, og ein irrasjonell stimulans til store
føretak framfor små. - Dette kan ikkje løysast nasjonalt, men internasjonalt
eller helst overnasjonalt, seier Willoch. - EU er på rett spor for å motverka
denne utviklinga og er ein større pådrivar enn Noreg, men det går frykteleg
seint. - Så skatt er viktig i miljøpolitikken? - Ikkje nivået, men fordelinga
mellom ulike skatteslag. Om du legg skattebyrda over på ureining og forbruk av
ikkje-fornybare energikjelder, kan du gje meir enn tilsvarande skattelette på
arbeid og pensjonar. Ein kan letta skatten på arbeid meir enn ein aukar skatten
på ureining. Ei slik endring i skattepolitikken vil føra til meir rasjonell
produksjon og mindre ureining. - Kvifor møter då framlegg om grøne skattar slik
motstand i næringslivet? - Truleg av di næringslivet ikkje trur på at innføring
av grøne skattar vil føra til tilsvarande lette på andre område. Dessutan krevst
det ein likskap mellom landa som er vanskeleg å få til, så lenge somme land vert
styrde av folk som nektar å tru på klimaproblema. Oljeutvinning - Er norske
politikarar nok opptekne av miljøpolitikk? - Nei, og grunnen er klar.
Miljøpolitikk kolliderer heile tida med kortsiktige interesser. Det er til dømes
ikkje lenge sidan billegare bensin var ei hovudsak i valkampen. Trass i at ein
veit at billegare bensin fører til større forbruk, større ureining og sterkare
skadar på klimaet. Men Frp veit for godt at billegare bensin er populært
likevel. - Når det gjeld oljeforbruk og oljeutvinning, er viljen til å læra
liten. Vi opererer som om oljekjeldene kjem til å forsvinna om vi ikkje tømer
dei raskt nok. Ein får inntrykk av at det hastar slik i nordområda, og enkelte
politiske grunnar kan tala for å skunda seg, men for norske nasjonaløkonomiske
interesser hastar det slett ikkje. - Så du ville ha venta med oljeboring i nord?
- Eg ville skunda meg meir langsamt. I tillegg er no oljeindustrien prega av ein
overaktivitet som skaper ein uheldig overkonjunktur i det norske samfunnet, med
større risiko for dårlege tider seinare. - I pamfletten skriv du at dyrka jord
må vernast. Det har ikkje akkurat vore eit fokus dei seinaste ti åra? - Nei, det
er i dag ei neglisjering av dyrka jord som er skremmande. Grunnen er at vi for
tida har så låge matvareprisar i verda at dyrka jord har lite tilleggsverdi i
høve til andre areal. Fordi det er så billeg å byggja der, føretrekkjer ein i
dag nærast å byggja på dyrka jord. Men prisen på dyrka jord i dag kan på ingen
måte spegla den trongen for dyrka jord vi kan koma til å få om 50 år. Problemet
er at situasjonen om 50 år ikkje vert teken med i prisen på dyrka jord i dag.
Kvifor subsidiera danskebåten? 

Kåre Willoch ser i dag ei medvitslaus favorisering av energikrevjande og
ureinande produksjonsformer. Eit tankevekkjande døme er danskebåten. 

- For det fyrste har båten fått kraftige skipsbyggjingssubsidiar. Deretter er
internasjonal skipsfart friteken for avgifter på drivstoff og mannskapet har
skattefritak. I tillegg får passasjerane billege drikkevarer og momsfritak. -
Men reiser du på eit norsk høgfjellshotell, som ureinar mindre, betalar både dei
tilsette og eigarane full skatt og moms, og raudvinprisane er avskrekkande.
Dette er eit konkret døme på anti-miljøpolilikk, meiner Kåre Willoch. Auschwitz
som lagnad 

Vi er alle jødar, skriv Kertész, og det er vanskeleg å opponere mot den
påstanden etter å ha lese Likvidasjon. 

Roman Imre Kertész: Likvidasjon Omsett av Kari Kemény Pax Forlag Det finst
stader ein aldri vil vende tilbake til og likevel vender tilbake til, gong på
gong, fordi ein er eit menneske som har sett og opplevd den staden der alt liv
sluttar og der alt liv kanskje startar på nytt: Auschwitz. Å bli fødd i
Auschwitz og samtidig overleve Auschwitz er det nobelprisvinnaren frå 2002 skriv
om i denne romanen. Det handlar om forfattaren og omsetjaren B, eller Bé, som
han også blir kalla, og den intellektuelle krinsen i Budapest der han både er
sentrum og periferi fordi ingen slepp inn i det som plagar han mest av alle
livsens plager; at han har overlevd Auschwitz, at skamma over å vere i live er
så stor at han vel å avslutte livet. Altså: ein ungarsk jøde, unnfanga før
deportasjonen, fødd i leiren og med fangenummeret tatovert på låret fordi
underarmen var for kort til alle siffera; på mirakuløst vis henta tilbake som
overlevande. B har som vaksen livnært seg som omsetjar og forfattar, og når han
tek sitt eige liv, får forleggjaren og vennen Keserü det for seg at det må
finnast eit manuskript etter han, ein roman som vil forklare det heile, ei form
for openberring, ei lære, ei meining, eit konsentrat av sjølve det å vere
menneske. Men manuskriptet er brent etter Bs eige ønske, og det er Judith,
ekskona hans, også ho jøde, som har gjort som han bad om. Parallellen til Kafkas
bøn til Max Brod er heilt tydeleg med den skilnaden at Brod tok vare på Kafkas
manuskript og publiserte dei. Judith er lojal og følgjer instruksane i
avskilsbrevet: Denne desperate konsekvensen gjennomsyrer logikken til B kring
det å eksistere, og det brende manuskriptet er eit klageskrift mot livet; det
største tilskotet mennesket har gjeve kunsten, er kunsten å myrde. Ved sjølv å
sørgje for at manuskriptet blir utsletta, kjem han mordarane i forkjøpet, for,
som han seier om Michelangelos kunst: Logos Denne store misantropien og det
mørkret B kjem ifrå og som han søkjer tilbake til, har med Auschwitz å gjere.
Sjølve livet er ein konsentrasjonsleir, sjølvmordet er å lure vaktene, opprøret
mot heile leirsystemet er å bli i live: Så greier B likevel ikkje å leve sitt
liv til ende, og når han tek sitt eige liv, er det ein bitter konsekvens av det
grunnsynet han proklamerte om at « (... Det einaste som kan halde verda oppe, er
skrifta, ordet, logos, slik Keserü i den desperate jakta på manuskriptet til B
uttrykkjer det i ein samtale med Judith: Men sanninga til B er likevel ikkje
slik. Han søkjer si verdigheit i døden, i utslettinga og forsvinninga.
Alternativet Likvidasjon knyter seg til den øvrige forfattarskapen til Kertész,
spesielt til Kaddisj for et ikke født barn der tanken om ikkje å kome til verda
og å lure livet på denne måten er det berande temaet. Det er stor originalitet i
dei eksistensfilosofiske vinklingane og betraktningane til Kertész, utfordrande
for tanken, for når det kjem til stykket, blir det grunnleggjande spørsmålet:
Finst det eit alternativ til livet? Hos Kertész nei. Judith, som har levd saman
med B og kjenner han på godt og vondt, har ei anna vinkling og eit anna syn, av
den enkle grunnen at ho har ansvaret for to barn, ikkje B sine, men likevel to
liv i hennar varetekt. Ho kan forstå fortvilinga til B, tankane hans og den
filosofiske, schopenhauerske plattforma han argumenterer ut ifrå, men ho kan
ikkje forstå konsekvensen av desse tankane førd ut i handling: sjølvmordet. Det
er ein sann svir å lese Imre Kertész. Her er det galgenhumor, det er
spissformuleringar, skarpe tankar, aforismeaktige utsegner, paradoks,
eksistensfilosofiske formuleringar, abstraksjonar, absurditetar, stort patos,
ein les og krøller tærne i begeistring over stilen og språket samtidig som
tårene renn når han vrir om kniven i såret enda ein gong: Auschwitz, enda ein
gong Auschwitz og alltid Auschwitz, dit han blei deportert som 15-åring og med
lagnaden sin ironi overlevde og vende tilbake for å vitne om det, gong på gong
og i bok etter bok vitne om det, ein personleg botsgang i respekt for dei som
blei svidde ut av tida av det Vonde sett i system. Fridomen Romanen, litt om den
òg. Tidsplanet er 1990, etter kommunismens fall. Teksten er forma både som
skodespel og kronologisk prosa med innslag av brev og samtalar. Handlinga
startar etter at B har teke sitt eige liv. Dei som stod han nær, møtest i
forlaget, som også er under likvidasjon etter at kommunismen fall og den store
fridomen (kapitalinteressene) velta inn over det gamle Aust-Europa. Ei av
forklaringane på sjølvmordet til B blir kopla til denne nye fridomen: Plutseleg
er alle stengsler borte; problemet blir å finne eit nytt fengsel som kan
erstatte Auschwitz og kommunismen. B orkar ikkje denne overgangen og vel måten
sin å takle fridomen på. Slik kommenterer Kertész også si eiga samtid. Og han
kommenterer ho vidare. Ein plass i teksten seier nokon at det å vere fødd i
Auschwitz og å overleve er kitch. Det er eit opplagt spark til Steven Spielberg
som held fram at livet går vidare etter Auschwitz, og ingen kan argumentere mot
det. Men standpunktet til Kertész er at for dei som opplevde og overlevde
Auschwitz, startar og sluttar livet ved Auschwitz, det finst inga overleving
eller eit verdig liv etter Auschwitz, berre vitnesbyrd leverte som språk. Imre
Kertész fekk Nobelprisen i litteratur i 2002. Han er jamgammal med Günter Grass
som fekk Nobelprisen på 1990-talet. No står Grass fram og vedgår at han melde
seg som frivillig i Waffen-SS i 1944. Same året blei Imre Kertész deportert til
Auschwitz, administrert av SS. To tenåringar utan sjanse til å forstå og avsløre
den tida dei levde i. I ettertid har dei begge bidrege til at Europa har kvitta
seg med den råaste rasismen og dei forenkla løysingane på komplekse spørsmål. Og
måtte det vare. På norsk Kari Kemény skal ha stor takk for å ha gjeve oss desse
bøkene av Kertész i norsk språkdrakt. Det er fire i alt, alle på Pax Forlag.
Arbeidet er verdt ein Bastian-pris. Og Pax skal ha takk for å ha satsa på dette
lite salbare prosjektet, for sjølv om Kertész aldri blir ein bestseljar, får ein
likevel tifald tilbake i form av litterær kvalitet og ein utvida litterær
horisont. Sist eg skreiv om Imre Kertész i Dag og Tid, avslutta eg meldinga av
Fiasko med: «Les Imre Kertész, for all del!» Eg meiner det, og eg gjentek det:
Les Imre Kertész, for all del! Oddmund Hagen er forfattar og fast bokmeldar i
Dag og Tid. For mykje av det vonde 

Olav Kristiseter hastar fram mot billege skrekkpoeng og gjer den nye romanen
Blodlenka til ein teikneserie utan teikningar. 

Roman Olav Kristiseter: Blodlenka Samlaget Olav Kristiseter kan skriva
skjønnlitteratur. Det er parti i debutboka Blodlenka, særleg i fyrste bolken,
der han syner fram rytmesans og musikalsk intuisjon og gjer språket naivt, slik
at lesaren utan andre turvande opplysningar forstår alderen, i det minste den
mentale alderen, til forteljaren. Det får Kristiseter til ved å nytta
formuleringar som «Dei gjorde det, dei» og «han gjorde vel det». Den naive
oralteksten, med det uvisse som vert tydeleg, men underleggjerande, i utsegner
der det « vel » eller « nok » skjer eitkvart konkret, er verknadsfull der det
observerte er uklårt, slik det gjerne er i nyare tekstar av Jon Fosse.
Kristiseter nyttar same teknikk, eller han er naturleg for han, men det skjer
eit øydeleggjande brot mellom naiviteten som intensjonal føresetnad og det
konkret opplevde, som er vald og vondskap og skit og blod utan annan bakgrunn
enn meir av same slag. Der alt er fælt, er ingenting forferdeleg, der alle
skrik, er det ikkje råd å høyra noko, men hovudpersonen, Magnar, er mild og
passiv, upåverka av alle dei einsidig vonde røynslene sine. Det finst ikkje
andre forklaringar enn at han må ha arva personlegdomen til forfattaren.
Psykopatien Magnar og brørne Geir-Harald og Amund vert hundsa av den djevelske
og vanføre faren Manasses. Magnar får høyra at han drap mor si ved å verta fødd,
faren piner han for dette og for alt mogleg anna. Psykopatien er så ekstrem at
det er uråd å tru på han. Det same gjeld samfunnet kring desse karane. Her er me
liksom i Noreg og tett opp mot vår tid, men det kunne like godt ha vore på månen
og for ti tusen år sidan. Eigentleg skjer handlinga, slik forfattaren har fridd
figurane for alt eige liv, i eit legendeland der tilvisingar til Noreg eller til
moderne oppfinningar verkar anakronistiske. Kvart kapittel i fyrste bolk vert
innleidd med nokre liner skrivne på gammaltestamentleg vis, og såleis, på stor
avstand, kan det typiske, det antitypiske og det negativt eksemplariske passera
som dramatiske døme, men her er forteljinga dessutan lagd i munnen på ein
involvert, det er altså truleg meininga at desse vonde folka i slemmingland skal
verta sannsynlege eller levande for oss, og trur forfattaren at han får til noko
slikt med denne boka, er det sanneleg godt trudd. Eit bygdesamfunn slik
Kristiseter skildrar det, ville ha gått under på eit par år. Når folk spring
ikring og drep kvarandre med spaden heile tida, går det i lengda noko ut over så
vel folketalet som produktiviteten. For ikkje å nemna spaden. Lesaren lyt
konkludera med at det ikkje kan vera meint som realisme, dette, sidan det ikkje
skildrar noko som liknar på røynda. Og sjølv om aktørane i boka påfallande ofte
seier hø-hø-hø, og nokre gonger hå-hå, er her ikkje eigentleg humor, slik at
boka kan forklarast som parodi eller karikatur. Hjarta Handlingsplanet i
romanen, særleg i andre bolken, der synsvinkelen er annleis og språket meir
refererande og distansert, minner mest om Twin Peakes sett opp utan manuskript,
men etter minnet om noko vondt, som amatørteater på samfunnshuset. Løysinga på
alt er heile tida den same: Det verst moglege. I fyrste bolken får Magnar i
oppdrag å laga ein kjøtrett til middag, endå det er den dagen i veka då dei der
i huset et pannekaker. Han skal finna ein plastpose merka « G » nedst i frysen.
Og Magnar finn kjøtet, som ser grått og gammalt ut, og det luktar rart, men han
lagar det til, steikjer det (me får tru det finst ein rett som berre heiter «
kjøt » ), etter å ha konstatert at kjøtstykket er eit hjarta. Ved mystiske ymt
faren kjem med når det gjeld dette måltidet, forstår lesaren at det er eit
menneskehjarta dei tre gutane et til middag. Særleg vanskeleg er det heller
ikkje å finna ut kven sitt hjarta det eigentleg er tale om. Her skjer botsverk
på brotsverk, så godt som ingen av dei vert etterforska eller får slike
konsekvensar me kjenner frå røynda, her er mest mogleg gjort så svart som råd,
med gotisk uhyggje og dryge immanente påstandar om lagnad og arv, og resultatet
er eit tomt postulat om kor fælt det kunne ha vore i verda, dersom alt berre var
litt verre. Uferdig Boka minner meg om den tyske musikkgruppa Rammstein, og
ikkje minst songen « Mutter » . Der er ein veldig energi, flotte effektar og
stor vilje til å mana fram noko skremmande, men går ein teksten nærare etter i
saumane, ser ein fort at han er utan substans, kontekst, koherens og konsekvens.
Kristiseter syner same vilje og energi i Blodlenka, nokre stader demonstrerer
han språktalent og musikalitet, men heilskapen er neglisjert, forfattaren hastar
fram mot billege skrekkpoeng og gjer boka si til ein teikneserie utan
teikningar, eller ein delirisk nattversjon av språk og metode hjå Fosse og
Tiller, med Dracula som dramaturgisk konsulent, og boka verkar rett og slett
uferdig. Men sidan Kristiseter heldigvis kan skriva, slik at det ikkje er der
skoen trykkjer, tippar eg på at me kjem til å høyre meir og betre frå han
seinare. Odd W. Surén er forfattar og fast bokmeldar for Dag og Tid. Ein
garantert vinnar? 

Kvifor herje slik med Ibsen, spør Dag og Tid-meldaren. 

Teater Nationaltheatret: Gengangere Av Henrik Ibsen. Omarbeidd av Alexander
Mørck-Eidem og Ole-Johan Skjelbred Regi: Alexander Mørck-Eidem Scenografi: Olav
Myrtvedt Vanlegvis når eg ser Gengangere av Ibsen på scena, tenkjer eg at dette
stykket er så bra at det mest kan gå på autopilot. Det kan ikkje øydeleggjast.
Jamvel med dårleg spel må det verte bra. Etter å ha sett den nye oppsetjinga til
Nationaltheatret, sjølve hovudgratulasjonen til Ibsen-jubileet, er eg diverre i
tvil. For dette er faktisk ikkje særleg bra. Ingenmannsland Hovudproblemet til
oppsetjinga er det same som mest alltid syner seg i nyare
institusjonsteaterversjonar av Ibsen. Ein kan sjølvsagt ikkje spele stykket
«etter boka», i same scenografi og spelestil som i 1881. Ein må finne eit
uttrykk som får innhaldet til å henge saman med eit teaterspråk publikum i dag
kan vere med på. Det ein ofte landar i, og diverre denne gongen òg, er eit
merkeleg blanda ingenmannsland, der folk går rundt i moderne klede og eit nærast
nonfigurativt scenebilete og titulerer kvarandre « fru » , « frøken » og «
pastor » og snakkar om speciedalar og liknande. Her er rett nok språket sprita
opp med ganske så notidige bannord, men vinglinga mellom gamalt og nytt gjer
likevel ikkje inntrykk av noka medviten kunstnarleg retning. Utruleg Anne Marit
Jacobsen har fått den attraktive rolla som fru Alving, ei av Ibsens største
erkjenningsheltinner. Ho synest ho har kjempa mot fordommar og falske plikter
heile livet sitt - og har mykje å gjere godt att, både for seg sjølv og andre.
Tragedien opnar seg etter kvart som ho oppdagar at livet rundt henne har fleire
uløyselege knutar enn ho ante. Anne Marit Jacobsen ser ut til å ha alle rette
anslag for rolla på plass, men av di ho ikkje får lov til å vere gamaldags
overklassekvinne, men kvardagsleg inn mot det ubetydelege, kjem ingen av dei
kloke og kraftfulle replikkane hennar til sin rett, og pastor Manders (Bjørn
Sundquist) vert heller ikkje synleg sjokkert over dei; det meste prellar
tydelegvis av på denne dorske pastoren. At det ein gong i tida skal ha vore
erotisk spenning mellom desse to, trur vi ikkje på ein augneblink. Og der fru
Alving sjølv får vite nyhende som gjer henne sjokkert, redd og fortvila, kjem ho
heilt ut av fokus, av di son hennar, Osvald, aldri vender seg direkte til henne.
Det skal seiast at Ole Johan Skjelbred som Osvald gjer sjukdomsutbrotet i
sluttscena til det mest fjetrande i heile framsyninga. Hadde han kommunisert
litt meir med mor si i løpet av stykket, hadde det likevel vore endå betre. Den
sosiale statusskilnaden mellom personane, som er naudsynt for mange av dei
personlege spenningane, vert oppløyst ved at alle opptrer med same sjølvsagde
autoritet. Det er vanskeleg å skjøne korleis den sleiske snikkar Engstrand kan
snurre pastor Engstrand rundt veslefingeren når han er så endefram som her, og
det er endå verre å skjøne korleis fru Alving kan sitje og høyre på alvorsord
frå pastor Manders, når han brukar mikrofon og faldar hendene før han skal byrje
å snakke. (Skulle dette kan hende vere morosamt?) Og tenestejenta Regine, som så
finurleg skal innynde seg hos pastoren, kan vi tru at ho kan oppnå noko ved å
setje seg på fanget hans og gnikke på han? Utgått på dato Framsyninga er ramma
inn av eit gjennomsiktig forteppe som syner scenografien til Gengangere på
Nationaltheatret i 1900. Så lèt ein stykket byrje med ei innleiing av snikkar
Engstrand (Trond Brænne), som fortel at scenografien i år skal vere ei slags
vidareføring av 1900-versjonen. Mellomaktsmusikken skal vere den same som i
1900, fortel han, og peikar på kassettradioen han har med seg. I ei av
mellomaktene kjem Regine (Andrea Bræin Hovig) fram og syng Schumanns «
Abendslied » , av di det òg var mellomaktsmusikk den gongen. Ein del slike fikse
påfunn og overraskingar har ein altså lagt inn, for, som teatersjefen lovar i
programheftet, å la sjølve tradisjonen kaste nytt lys over Ibsen på teatret. Det
nedslåande er at ein berre må spørje seg: Kvifor herje slik med Ibsen? Må han
hjelpast til å verte forståeleg, også i bodskapen? I Ibsen-året 2006 vert det
kan hende tydelegare enn nokon gong at når ein freistar å gje Ibsen « face-lift
» , får ein han berre nettopp til å verke støvete og gamaldags. Unge menneske
som ikkje kjenner Ibsen, vil neppe finne han aktuell eller spennande ved å sjå
Gengangere på Nationaltheatret. Dei vil truleg synest dette er keisamt - og
utgått på dato. Bent Kvalvik er filmarkivar og teatermeldar for Dag og Tid. Gult
og varmt 

Denne veka gjekk det litt lenger tid før svara byrja å sige inn i epostkassa. Eg
var ikkje redd for å bli opprådd for svar, men eg forstod at sjølv dei klokaste
av dei kloke måtte ha litt ekstra tid på seg. Førstemann var Robert Øfsti frå
Steinkjer: 

Eg høyrde Jan Erik Vold seie det ja, at denne poeten ikkje hadde fått den
merksemda han burde ha hatt. Han sa det i radioen, og eg høyrde han både i
reprisen og i reprisen av reprisen medan eg køyrde « Den Gyldne Omvei » over
Inderøy. Programmet heitte «En kul katts krøniker» og den kule katta heiter Olav
Angell, han med Th.A Stiftelse, Stuer og Hus og Angelltrøa (der alle bur i
Sildråpevegen). Sant å seie har eg ikkje lese anna enn ei bok av Angell, ein
kriminalroman der alle personane hadde namn frå jazzhistoria. (Om eg hugsar
rett. Om eg hugsar feil, er det i alle høve ein idé Olav Angell kunne ha fått,
om ikkje ein annan hadde fått han først.) Nei, det MÅ vere Angell. Ja, det er
det. Eg kårar deg til vinnar, Robert, først som sist. Gratulerer! Ikkje det at
dette skal bli nokon konkurranse på tid, men eg tek med at ho Liv Andresen i
Sandefjord svara berre nokre timar seinare: Takk for fyldig svar, Liv! Mange har
tippa på Kjell Heggelund, men det var altså feil. Ho Elen Maria Todal avsluttar
postkortet med eit « Grrr! » i irritasjon over ikkje å kome fram til svaret. Ho
landa på « stang » som fiskereiskap, og fekk dermed ikkje napp. Ho Nina Stilloff
og ho Solveig Gaarder var òg innom Kjell Heggelund før dei hamna på rett
fiskereiskap og dermed rett mann. Over til Bergen: Knall gåte, Paula! MÅ jo
berre vere Olav Angell, dét! Han debba i 66 med Burlesk, og har sidan gjeve ut
både dikt og romanar. Han er svært oppteken av jazz, og er ein av dei få - her
til lands - som med rette kan kallast for beatpoet. Besthels
Skeisebibliotekarane i LASK (som snart fer til Vikafjell for barmarkstrening og
sesongoppladning). God tur, karar! Ein annan kar i Bergen, han Olav Molven, kom
òg fram til rett svar. Det same gjorde ein annan i vest, Gunder Runde, som er
djupt imponert over omsetjinga av « Ulysses » . Men vi avsluttar på Kråkerøy:
Her var det litt å bite i, ja! Jan Erik Vold meiner jo at det er svært mange
poetar som ikkje har fått så mykje omtale dei skulle ha hatt, og han (JEV) har
verkelig gjort ein del for å rette opp dette. Derfor: Når diktet ikkje
umiddelbart sa meg kven forfattaren er, bestemte eg meg for at dette VILLE eg
finne ut. Først var det å leite i hyllene mine - utan hell. Så var det til
biblioteket og internett. Fiskereiskap? Pilk, dorg, snøre, flue... nei, nei. Så
såg eg det: Angell i «Moderne norsk lyrikk», redigert av Kjell Heggelund og Jan
Erik Vold, skriv ho Eli Sylta og røper at Olav Angell ikkje var eit ukjent namn
for henne: Men når eg høyrer namnet hans, tenkjer eg først og fremst på jazz og
på beatpoetane. Eg meiner eg har høyrt han den gongen Festspillene i Bergen
hadde såkalla frynser, det var arrangement litt på sida av resten av programmet,
skriv ho Eli Sylta. Takk til deg og alle andre som har sendt inn rett og feil
svar! Klok på bok 773 Ja, det er vel ikkje særleg tvil om kva land de må
orientere dykk imot, sjølv om forfattaren ikkje bur der lenger. Vi er i dette
tusenåret, hjå ein forfattar som ikkje berre lagar kunst av bokstavar. Vegen til
heider og mogleg premie går via Dag og Tid, postboks 7044 St. Olavs plass, 0130
Oslo, faks 21 50 47 49 eller klok@dagogtid.no før fredag 9. september.
Israels-aktivisten Sigrid Undset 

Ho stod i første rekke for opprettinga av staten Israel, viser nyoppdaga
korrespondanse. 

«Den viktigaste oppgåva nå er å redde dei jødane som ennå er i live i Europa»,
skreiv Sigrid Undset til professor Joseph Klausner i 1943. «Ei enda viktigare
oppgåve er det å opprette eit heimland for alle dei heimlause jødane», heldt ho
fram i eit ukjent brev som er funne i Israel. Mannen Sigrid Undset skreiv til,
var den innflytelsesrike og kjente onkelen til Amos Oz. Joseph Klausner vil vere
kjent for mange som « Onkel Joseph » frå Amos Oz' sjølvbiografiske og
bestseljande roman En fortelling om kjærlighet og mørke. Undset hadde møtt den
kjente professoren og forfattaren på ein konferanse i regi av The Emergency
Convention for the Rescue of European Jewry i USA. Joseph Klausner var sentral i
det internasjonale arbeidet for jødesaka og skulle seinare kome til å konkurrere
med Chaim Weizman om å bli den første presidenten i Israel. Joseph Klausner var
kjent og kontroversiell for å ha nyskrive historia om Jesus frå Nasaret, og som
Sigrid Undset hadde han på dette tidspunktet meir eller mindre lagt bort
skrivinga og vigd seg fullstendig til kampen mot nazismen og for å redde jødane
i Europa. Hemmeleg aktivist Brevet dukka opp etter at eg hadde halde eit
foredrag om Sigrid Undset i Jerusalem og fortalt om hjelpearbeidet hennar for
jødane under krigen. Min påstand om at den nobelprisvinnande diktaren vår hadde
stilt seg i spissen for både hemmeleg innsats og open kampanje for å redde
jødane, vekte interesse i Israel. Mye av materialet eg hadde funne i USA, hadde
vore merkt « No publicity » og « Strictly confindential » . Dagen etter
foredraget mitt i Jerusalem dukka ein av tilhøyrarane opp med avskrifta av eit
brev, skrive av Sigrid Undset i 1943 til den prominente Joseph Klausner. Eg
kunne med ein gong gjenkjenne ordlyden frå setningane ho gjekk på talarstolen
med i si tid som krigsflyktning i USA, ofte med ein haltande engelsk: Ho hadde
sjølv brukt slegga mot antisemittismen i USA. Nå håpa ho at erfaringa med
nazismen ein gong for alle måtte ha avslørt det skammelege jødehatet. I front
mot nazisme På dette tidspunktet i 1943 trudde Sigrid Undset at det framleis
kunne bli ein alliert aksjon som skulle redde og sette fri alle
konsentrasjonsleirfangane i naziregimet. Som verdskjent flyktning i USA brukte
ho mye tid på engasjementet sitt for å redde jødane. I foredrag og brev prøvde
ho å påverke både folkeopinionen og statsleiarar som Roosevelt og Churchill. At
ho også hadde tett kontakt med leiande intellektuelle i det som da var
Palestina, har til nå vore ukjent. I brevet til professor Klausner viser Sigrid
Undset seg som ein tidleg advokat for å opprette staten Israel og eit heimland
«for alle dei heimlause jødane og for dei jødane som ikkje kan eller vil
innordne seg sekulære styresett. Dette behovet vil bli sterkare etter at denne
krigen er over.» Sigrid Undset skreiv at ho frykta rasehatet som kunne kome i
kjølvatnet av den andre verdskrigen. Ho åtvara mot det skuldkomplekset ho meinte
Tyskland og deira allierte ville kome til å slite med, og at det derfor var
maktpåliggande med ein fullverdig jødisk stat. «Det jødiske folket har krav på å
kunne forsvare seg i framtida og bli ein sjølvstendig nasjon, med alle
institusjonar og funksjonar som trengst i ein stat», skreiv Undset og forsikra
om så vel norsk som alliert støtte. Siste del av brevet ser ut til å ha
formuleringar som ho har lånt frå hjelpeorganisasjonar ho aktivt støtta, og ho
gir høgstemt støtte til « Eretz Israel « . Sigrid Undset var styremedlem i
Emergency Committee to Save the Jewish People of Europe, og brevet viser kor
forpliktande engasjert ho var i saka. Ho var også med i andre organisasjonar som
kjempa mot nazismen. Heilt sidan ho markerte seg i Ossietsky-saka i 1935 og
etter at ho vart leiar av Forfatterforeningen like etterpå, brukte Undset mye
tid på å skrive artiklar og halde foredrag mot Hitlers tankegods. Refsa sine
eigne Etter at Sigrid Undset mista den eldste son sin under den tyske invasjonen
av Noreg, og ho sjølv vart tvinga på flukt i april 1940, vart ho den reine
propagandasoldaten. Ho var villig til å gå langt i sin kamp mot nazismen og
antisemittisme. Undset hudfletta sine eigne i det katolske miljøet for både å
vere passive og ta feil standpunkt til det som skjedde i Tyskland. I amerikansk
presse tok ho mellom anna for seg den katolske presten Coughlin i Detroit, kalla
han ein slyngel og kritiserte han for å lefle med jødehatet. Og som brevet til
professor Klausner viser: Sigrid Undset var tidleg ute med å støtte sionistiske
organisasjonar og planen om å opprette staten Israel i Palestina. Også her gjekk
ho langt i sin iver for å støtte sionismen og måtte tole kritikk for å støtte og
unnskylde jødisk terrorisme. Sigrid Undset sendte mellom anna ein personleg
appell til statsminister Churchill om å oppheve dødsdommen over to jødiske
attentatmenn; ho meinte dei to måtte ha handla i fortviling da dei tok livet av
den britiske utsendingen i eit attentat i Kairo. (Kjelda her er Odd Karsten
Tveit.) Da det etter krigen gjekk opp for Sigrid Undset at ho hadde tapt sitt
store slag og at det hadde gått verre med jødane enn ho hadde frykta, vart ho
bister og hatefull mot Tyskland. Ho var til dels usakleg i tyskarhatet sitt. Men
kanskje var dette eit menneskeleg trekk hos ei som hadde ofra så mye i sitt eige
liv. I Hellas er det alltid neste år 

Athen, del to: Neste år skal grekarane betala 31 prosent meir i inntektsskatt og
235 prosent meir i eigedomsskatt. I år, derimot, betaler dei langt mindre skatt
enn i fjor. 

Fyrst nokre metaord: Eg fortel mange soger om korrupte lækjarar, drosjesjåførar
og politikarar i det eg skriv og har skrive om Hellas. Sogene er henta frå
magasin, aviser, bøker og samtalar med einskildindivid. Mange av påstandane vert
avviste av dei det gjeld, mange er under etterforsking, mange går for
rettsapparatet, og måten regjeringa bryt med den europeiske
personvernlovgjevinga, kjem heilt sikkert til å verta eit tema for Den
europeiske menneskerettsdomstolen. Det er altså ikkje sikkert at alt eg skriv om
Hellas og grekarar, er sant, eg kan til dømes ikkje gresk, men det som heilt
sikkert er sant, er at grekarane slit, både med seg sjølve og med andre. Då er
det berre å byrja. Onassis «Lit aldri på ein mann som ikkje lèt seg smørja», sa
Aristoteles Onassis. Hellas er det EU-landet som har flest lækjarar per
innbyggjar, men det tyder ikkje at alle er på jobb. Etter lova er alle greske
lækjarar pålagde å vera på arbeid når dei skal vera på arbeid. Medan dei unge
lækjarane arbeider lange dagar, vel likevel mange overlækjarar og spesialistar å
vera ein annan stad når dei er på arbeid, til dømes heime. På eit
landsbygdsjukehus utanfor Athen dukka inspektørar uventa opp og stengde alle
inn- og utgangar. Så byrja dei å telja: 15 prosent av dei lækjarane som skulle
vera der, var der. « Frogner-bydelen » i Athen, Kolonaki, har ei eiga
lækjargate. Der var husleiga nyleg minst 100.000 euro per år for ein liten
klinikk. I 2010 heldt det til 151 lækjarar der. 34 av desse hevda at dei tente
mindre enn 8500 euro i året, tretti påstod dei hadde ei inntekt på mellom 10.000
og 20.000 euro og ... OK, de har forstått det no. Berre elleve vedgjekk elles at
dei tente mellom 100.000 og 550.000. Styremaktene trur at over 90 prosent av
privatpraktiserande lækjarar har konto i utlandet. Di fleire reseptar greske
lækjarar skriv ut, di betre får dei betalt av produsentane av medisinen. Ein av
lækjarane i Kolonaki skreiv ut reseptar for 25.000 euro i månaden. Går du til
ein offentleg lækjar i Athen, må du gje han ein brun konvolutt. 96 prosent av
grekarane seier i ei meiningsmåling at dei er viljuge til å betala ein offentleg
tilsett under bordet for å få han eller henne til å gjera det dei er betalte for
gjera. Men no har lækjarane vorte redde for å missa jobben sin. Ei mengd greske
dokterar figurerer på ei offentleg liste som stadig vert utvida. Når ho er
ferdig, skal ho bestå av 900.000 personar, verksemder og organisasjonar som
styremaktene hevdar skylder heile 41 milliardar euro i skatt. Lista vert stadig
oppdatert og ligg ope på internett. Nummer éin på lista er statsbanane i Hellas,
som styremaktene seier skylder 1,26 milliardar euro. I 2012 vonar regjeringa å
få inn til saman 54 milliardar euro frå lønsmotakarar. Det vil i tilfelle vera
ein oppgang på over 30 prosent frå 2011. Før forakta grekarane staten, no har
dei byrja å ottast han, særleg offentleg tilsette og dei som har pengar.
Gøymestadene vert tilsynelatande færre og færre. Om regjeringa lukkast i
planane, vil den greske staten få eit primæroverskot på statsrekneskapen i 2012.
Det tyder at Hellas for fyrste gong sidan dei kom med i euroen, kan byrja å
betala på renter og avdrag av eigne skatteinntekter og ikkje berre gjennom å
taka opp nye lån for å betala på gamle. Bortsett frå gjelda skal altså Hellas
greia seg på eiga hand neste år. Men éin ting er planar, noko anna er å få dei
til å verta røyndom. Når SSB lyg Ein av føremonene med å vera norsk journalist i
utlandet er at utlendingar trur at alle norske journalistar er like viktige. Ei
naiv dame har gjeve meg telefonnummeret til ein mektig mann som har sagt ja til
å møta meg om eg lovar å sitera han anonymt. I over eitt år har han vore sentral
i prosessen med å få Hellas på fote, fyren har rykte på seg for å vera hard, men
rettvis. - Situasjonen er svært spent. Seier eg noko gale offentleg, bryt
helvete laust, fortel mannen. Eg lèt vera å seia at Dag og Tid neppe vert lesen
i internasjonale finanskrinsar. Det er den såkalla troikaen, IMF, EU og Den
europeiske sentralbanken (ESB) som avgjer om Hellas skal få pengar. I byte for
påfyll av pengar, fortel troikaen Hellas kva dei skal gjera. I røynda er det
Tyskland som har makta over troikaen. - Tyskarane er nøgne, tek seg altfor god
tid og har vanskeleg for å avgjera kva dei vil. Men no trur eg dei har kome til
at dei vil berga Hellas, seier den anonyme mannen, som er høgt plassert i
troikaen. - Men då vert det på tysk vis. Når dei fyrst har bestemt seg, set dei
seg i stridsvogna og køyrer rakt fram gjennom hus og fjøs. Eg møter han klokka
fire ein fredags ettermiddag. Stutt tid etter høyrer vi taktfaste rop frå
utsida. - Klokka er fem over fire. Dei plar byrja med ropinga då, seier mannen
lett kynisk og flirer. Men denne fredagen er kjeldene til bråket litt utanom det
vanlege. I byrjinga av september drog troikaen frå Athen. Dei hevda dei hadde
fått nok. Men no er troikaen attende. Medan eg pratar med ein av sjefane, vil
representantar for troikaen inn i bygningen til Elstat, statistikkbyrået til
Hellas. Det får dei ikkje. Representantar for dei tilsette statistikarane
hindrar dei i å koma inn. Det er paradoksalt nok eit godt teikn: Statistikarane
er nervøse, dei er nemleg redde for at troikaen finn rette tal. For finn
troikaen rette tal, vert det på nytt lønsnedgang for offentleg tilsette. Horene
må med Etter OL i 2004 hadde Hellas trong til økonomisk vekst. Som ved eit
mirakel fann direktøren for Elstat brått ein ny vekstsektor som mellom anna
inkluderte «det svært store tilskotet til økonomien frå gambling og
prostitusjon», som han sjølv sa det. Slikt vert det vekst av. Elstat har
forståeleg nok i mange år vore sett på som ein vits av dei andre statistikkbyrå
i EU. Hadde Elstat gjeve rette tal i 1990-åra, hadde Hellas til dømes aldri
vorte sleppt inn i eurosamarbeidet. Det var òg Elstat som indirekte stod bak
krisa i 2009. Då den nye sosialdemokratiske regjeringa frå PASOK tok over for
det konservative Nytt Demokrati, gjekk regjeringa gjennom tala på nytt og fann
eit underskot i budsjettet på over 10 prosent av BNP, meir enn tre gonger så
høgt som det Elstat hadde hevda var rett. Til slutt synte underskotet seg å vera
på 15,4 prosent av BNP. - Men slik er det ikkje lenger, seier representanten for
troikaen. - Så vidt vi kan sjå, har tala byrja å verta nokolunde rette. Mannen
har sjølv vore med på prosessen for å byggja opp ærleg statistikk. Det har vore
eit slit. Etter press frå nett troikaen laga regjeringa i 2010 det som i røynda
var eit nytt statistisk sentralbyrå under leiinga av ein tidlegare direktør i
IMF, Andreas Georgiou. Utan dette nye byrået hadde ikkje Hellas fått
bergingspakken på 110 milliardar euro. Georgiou er ein dei mest hata personane i
Hellas. Fleire gonger har hans eige styre gått til åtak på han. Nestleiaren i
styret, Nikos Logthetis, nytta mellom anna sin egen kontor-PC til å hacka seg
inn i PC-en til Georgiou. No er Logthetis borte og med han resten av styret. I
byrjinga av oktober pressa troikaen den greske finansministeren til å gje
Georgiou all makt over statistikken, som Eurostat, EUs eige statistikkbyrå, no
seier er rett. Alt bråket har elles hindra Elstat frå å gje troikaen nye og
oppdaterte tal for både 2010 og fyrste halvåret 2011. - Ja då, ting går sakte,
men sikkert framover, seier troikamannen. - Likevel drog de frå Hellas i
byrjinga av september? - Slik er det kvar gong. Grekarane lovar å gjera ting, vi
gjev dei pengane, og så er alt slutt. Den 22. juli gav vi dei pengar. Vi var
nøgde med arbeidet. Mellom anna hadde regjeringa laga ein femårsplan for
pengebruk og kutt. Dette var eit stort lyft i eit land der ein har vore van med
å planleggja dag for dag. 

Fylkesrådmannen vil ha gigantlina i jordkabel 

Fylkesrådmann Jan Øhlckers meiner at både den store 420 kV-lina og eksisterande
132 kV liner bør leggjast i kabel, der gigantlina skal følgje eksisterande
høgspenttraséar. 

Inkonsekvent: Jan Øhlckers meiner det er naturleg å reagere på at Statnett no
vil leggje kraftlinjetraséar gjennom område staten sjølv har verna. I bakgrunnen
fylkesordførar Nils R. Sandal (Sp). Foto: Helge Johnsen. 

Dette bør spesielt vurderast i område som Førde, Naustdal, Flora, Bremanger og
Eid, meiner fylkesrådmannen, før fylkesutvalet 4. juli skal kome med sine
synspunkt på den planlagde kjempe-kraftlina mellom Indre Sogn og Sunnmøre.
Urealistisk Fylkesrådmannen ser det som urealistisk å krevje at heile den store
420 kV lina skal leggjast i jordkabel, slik einskilde har teke til orde for.
Derimot meiner han at politikarane må be om å få vurdert løysingar der deler av
lina gjennom fylket blir lagt under bakken. Øhlckers meiner det også bør
vurderast kabling av andre linjestrekningar i sentralnettet med lågare
spenningsnivå, spesielt i område der den nye lina vil følgje eksisterande
traséar for 132 kV liner - til dømes gjennom Førde, Naustdal, Flora, Bremanger
og Eid. Alternativa i vest Fylkespolitikarane får ikkje noko klart råd om
traséval frå fylkerådmannen. Men Øhlckers meiner det må leggjast stor vekt på
langsiktig nærings- og samfunnsutvikling for fylket, når dei endelege vala skal
gjerast. Då vil dei vestlegaste alternativa etter hans syn dekkje dei framtidige
behova best. Samstundes ser fylkesrådmannen ein miljøpolitisk inkonsekvens i at
Statnett no foreslår fleire linjealternativ som kryssar verna vassdrag: -
Fylkeskommunen gjekk i si tid imot vern av Gaularvassdraget og støtta Naustdal
kommunes arbeid mot vern, til sentrale styremakter gjorde vernevedtak i februar
2005. Fylkesrådmannen har difor forståing for og meiner det er naturleg å
reagere på at statsforetaket no ønskjer å leggje nye kraftlinjetraséar gjennom
det same området, skriv Jan Øhlckers. Brann i båt ved Svanøy 

Fire personar var om bord i småbåten då påhengsmotoren tok fyr. 

Politiet fekk melding om hendinga like etter klokka tre natt til søndag. Båten
låg utanfor Svanøybukt på Svanøya. Kom seg over i andre båtar Det var fleire
båtar i området, og dei fire passasjerane kom seg over i andre båtar. Elden vart
sløkt med brannsløkkingsapparat. Fann igjen stolen båt Seinare på natta vart
politiet varsla om at to personar hadde stole ein liten, open plastbåt med
påhengsmotor, og ein bensintank frå ein anna båt, på Solheim i Florø. Båten vart
funnen igjen langs land mellom Solheim og Brandsøy. Forholdet vert etterforska
vidare ved Flora politistasjon, melder operasjonssentralen i Sogn og Fjordane.
Imponerte under Baltic Cup 

Yngve Apneseth klinka til med tre nye personlege rekordar i vektløfting. 

Slo til: Yngve Apneseth fekk god klaff under Baltic Cup, og sette tre nye
personlege rekordar. Foto Rune Fossum Firda Media PB.160, 6801 Førde. 57833300
www.firda.no 

Saman med vektløftarstjerna Ruth Kasirye var det Yngve Apneseth som leverte dei
mest imponerande norske resultata under Baltic Cup i finske Pori. Tre nye persar
Medan Kasirye sette ny nordisk rekord samanlagt, nytta Apneseth høvet til å
forbetre alle sine tre personlege rekordar. - Det var eit bra resultat. Eg er
godt nøgd, seier Tambarskjelvar-løftaren. Pers med fem kilo i rykk Han løfta i
klassen 56-77 kilo, og vart ståande med eit samanlagtresultat på 258 kilo - ny
personleg rekord med åtte kilo. I rykk greidde Apneseth 117 kilo, og sette ny
personleg rekord med fem kilo. I støt enda han opp med 141 kilo, ny rekord med
éin kilo. Slo Kvame på kroppsvekt Han slo dermed lagkameraten Steinar Kvame på
lettare kroppsvekt. Også Kvame greidde nemleg 117 kilo i rykk og 141 kilo i støt
i den same klassen som Apneseth. - Det var moro å slå Steinar, kommenterer
Apneseth. Baltic Cup er ein lagkonkurranse med fleire nasjonslag i aksjon. Dei
endelege resultata frå konkurransen er ikkje klare. Har statistikken mot seg 

I kveld er det toppoppgjer i 1. divisjon. Men Sogndal har ikkje taket på
Haugesund... 

Klar for heimbyen: Karl Oskar Emberland skal forsvare tabelltoppen i heimbyen
Haugesund. Foto Asgeir Årdal Firda Media PB.160, 6801 Førde. 57833300
www.firda.no 

Sogndal spelar søndag kveld borte mot FK Haugesund, i det som er rundens
toppkamp i Adeccoligaen. Berre to poeng skil laga, og med siger tek Haugesund
over tabellteten. Sjekk tabellen i 1. divisjon. Haugesund har taket Samstundes
syner statistikken at det er jamt i oppgjera mellom laga. Dei har møtt kvarandre
19 gongar tidlegare; Sogndal har vunne åtte, Haugesund har ti sigrar medan éin
kamp har enda uavgjort. Men: På Haugesund stadion har heimelaget taket på
sogningane: Sju av elleve kampar har enda med heimesiger. I fjor vann Haugesund
2-0 i tilsvarande oppgjer. Du finn meir statistikk her. Slik startar Sogndal På
den andre sida: Det er berre litt over ei veke sidan Karl Oskar Emberland og
mannskapet vann 2-1 same stad - men då i cupen. Du kan følgje oppgjeret live
her. Sogndal startar truleg slik: Leciejewski - Nadolski, Christensen, Grorud,
Elvis - Furebotn, Lubieniecki, Bolseth, P. E. Flo - U. Flo, Dale. PS: Karl Oskar
Emberland var framfor sesongen ønskt som trenar for FK Haugesund. Han valde å
bli i jobben i Sogndal. I ferd med å få dårleg tid 

Øyvind Strømmen Kjerpeseth fekk det ikkje til å klaffe i Världsungdomsspelen. No
har han press på seg for å komme til junior-EM. 

I motvind: Øyvind Strømmen Kjerpeset er framleis halvsekundet bak EM-kravet for
juniorar på 400 meter hekk. Foto Asgeir Årdal Firda Media PB.160, 6801 Førde.
57833300 www.firda.no 

Strømmen Kjerpeseth sprang inn til tida 54,40 på 400 meter hekk under
Världsungdomsspelen i Gøteborg på fredag. Det er litt over halvsekundet bak
kravet til junior-EM, som er på 53,75 sekund. Her er resultata frå
Världsungdomsspelen. For mykje motvind - Det gjekk dessverre ikkje vegen no
heller. Det var litt for mykje motvind, seier Florø-leiar Rune Osa. 17-åringen
passerte 200 meter på 24,7 - men så vart det tungt på den siste halvdelen. No
har han berre to veker på seg for å kvalifisere seg til junior-EM. - God for
53,00. - Han har nokre moglegheiter til. Vi får sjå om vi kan finne nokre
passande stemne. Men han har litt dårleg tid, seier Osa. - Men han er god nok? -
Javisst er han det. Eg meiner han er god for 53 blank, seier Florø-leiaren.
Florø hadde også Steinar Kleppe i aksjon under Världsungdomsspelen. Kleppe tok
andreplassen i slegge med eit kast på litt over 57 meter. Raad sette nye
rekordar Gloppens Trude Raad viste at ho har forma inne med å vinne konkurransen
med eit lengstekast i slegge på 61,28 meter. Med det sette ho også ny
stemnerekord i J19-klassen. Dagen etter sette ho ny personleg rekord og
stemnerekord i diskos med 49,18 meter. No kan juniornorgesrekorden til Grete
Etholm vere i fare, skriv GFIL på nettstaden sin. Les saka her. Marte Rygg Årdal
tok andreplassen i J17-klassen med 50,05 meter i slegge. Vann NM i køyring 

Monica Stubseid (42) frå Skilbrei vann to av tre deløvingar i norgesmesterskap i
køyring med hest, og stakk dermed av med sigeren. - Det er herleg! 

Monica Stubseid (42) stakk av med tittelen norgesmeister Foto Asgeir Årdal Firda
Media PB.160, 6801 Førde. 57833300 www.firda.no 

Frå torsdag til søndag har det vore norgesmesterskap i køyring på Mo. Totalt var
det 5 deltakarar i NM-klassen, blant dei Monica. To vart eliminerte undervegs.
Deltakarane har vore gjennom tre deløvingar: Dressur, maraton og presisjon. - Eg
kom på fjerde plass på dressur, men eg vann maraton. Då var det ganske likt. Men
i dag vann eg presisjon, og då tok eg dei. Herleg! seier Stubseid som er
strålande nøgd med den nye tittelen, noregsmeistar. Ho vil også dele æra med
Stein Ove Skilbrei, som stod bakpå vogna og hesten, Torgar. Men NM er ikkje
heilt over for Stubseid sin del endå. Onsdag er det nemleg NM fjordhest. - Eg
skal vere stemneleiar på NM fjordhest, så no er det rett i gong med det.
Dramatiske sjukehusomleggingar 

Dei tilsette ved sjukehusa vart informert klokka åtte. 

Klokka åtte fredag morgon vart det halde allmøte for dei tilsette ved dei tre
sjukehusa i fylket, der leiinga i Helse Førde presenterte sitt framlegg til ny
strategiplan for føretaket. Biletet er teke frå allmøtet ved Førde
sentralsjukehus i dag tidleg. 

Klokka åtte i dag vart det halde allmøte ved både Førde sentralsjukehus og
lokalsjukehusa i Lærdal og på Nordfjordeid. Der presenterte leiinga i Helse
Førde sitt framlegg til ny strategiplan for føretaket. Planen legg etter det
Firda har grunn til å tru opp til grunnleggjande endringar i sjukehusstrukturen.
Truleg blir det lagt fram fleire alternativ. Eitt av desse kan ventast å gå ut
på omlegging av dei to lokalsjukehusa i retning av distriktsmedisinske senter,
med sterkare samling av spesialistfunksjonane ved Førde sentralsjukehus.
Statsråden Klokka 10 startar etter planen dialogmøtet der statsråd Anne-Grethe
Strøm-Erichsen (Ap) møter ordførarar og fylkespolitikarar frå heile fylket, og
der også toppleiinga i Helse Vest blir til stades. Her blir strategien og
omstillingstiltaka for Helse Førde hovudtema. Første punkt på dagsorden er at
statsråden skal snakke om omstilling og samhandling. Klokka 10.30 presenterer
styreleiar Clara Øberg og nestleiar Jorunn Ringstad Helse Førdes høyringsutkast
til strategi og omstillingstiltak. Ordførarane Etter lunsj blir det ein og ein
halv times dialogmøte med ordførarane i fylket, med KS-fylkesleiar Olav Lunden
som møteleiar. Deretter møter statsråden aksjonsgrupper som kjempar for høvesvis
Nordfjord sjukehus, Lærdal sjukehus og Førde sentralsjukehus, før ho dreg til
Førde sentralsjukehus for besøk og omvising. Snøfall skaper vanskar 

Snøras, stengde vegar og innesnødde bilar. 

I løpet av natta har det komme store mengder snø i fylket, og noko som har gitt
store utfordringar i morgontimane. Har du bilete eller opplevingar frå snøfallet
som du ønskjer å dele med lesarane av firda.no, send dei på epost til
redaksjon@firda.no eller som sms til 2005 (skriv fitips i tekstfeltet). Du kan
også skrive i kommentarfeltet under artikkelen. Riksveg 611 mellom Stavang og
Naustdal er mellombels stengt på grunn av snøras ved Redalsgrend. Dette vart
rapportert om frå Statens vegvesen klokka 07.28 fredag morgon. Riksveg 13 over
Vikafjellet er mellombels stengt på grunn av uvêr. Sjå alle vegmeldingar for
fylket. I tillegg har firda.no fått rapportar frå fleire om store vanskar med å
komme seg fram med bilen i morgontimane. Bilane står innesnødde, og når det er
måka rundt dei, har det vore utfordringar med å komme seg fram på vegane. Frå
Florø vert det opplyst om at det har komme ein halv meter snø i løpet av natta.
-Det tyngste og viktigaste helsemøtet i fylket si historie 

Styreleiar i Helse Vest Oddvar Nilsen helsar helseministeren velkomen til Førde

Helseminister Anne-Grete Strøm-Erichsen er på plass i Førde til det som blir
omtalt som det tyngste og viktigaste helsemøtet i Sogn og Fjordane si historie.

Minuttar etter at dagens møte har starta på Sunnfjord Rica Hotel, er møtesalen
full av ordførarar, fylkespolitikarar, sjukehusaksjonistar og helsetoppar som
deltek i dagens møte. - Viktigaste i fylket I dag blir strategi- og
omstillingsarbeidet til Helse Førde med statsråd Anne-Grete Strøm-Ericsen til
stades, presentert. Styreleiar Oddvar Nilsen innleia for kort tid sidan møtet,
eit møte han omtalar som det tyngste og det viktigaste helsemøtet i fylket si
historie. Les også: Dramatiske sjukehusomleggingar og Fødande nordfjordingar kan
berge avdeling i Volda Like etter kom helseministeren på bana og ho tek no for
seg samhandlingsreformen og bakgrunnen for den. Legg fram høyringsutkast Seinare
blir høyringsutkastet til strategi- og omstillingstiltak presentert av
styreleiar Clara Øberg og nestleiar Jorunn Ringstad. Ordførarane kjem på bana
etter lunch før dagens møte blir avslutta med at sjukehusaksjonistane får eit
kvarter kvar for å seie sitt til helseministeren. Informerte tilsette Klokka
åtte fredag morgon vart det halde allmøte for dei tilsette ved dei tre sjukehusa
i fylket, der leiinga i Helse Førde presenterte sitt framlegg til ny
strategiplan for føretaket. Planen legg etter det Firda har grunn til å tru opp
til grunnleggjande endringar i sjukehusstrukturen. Truleg blir det lagt fram
fleire alternativ. Eitt av desse kan ventast å gå ut på omlegging av dei to
lokalsjukehusa i retning av distriktsmedisinske senter, med sterkare samling av
spesialistfunksjonane ved Førde sentralsjukehus. - Ei grense for kor mykje vi
kan bruke ostehøvelen 

Styret i Helse Førde legg fram forslag til ny strategiplan. 

Nestleiar i Helse Førde-styret Jorunn Ringstad presenterer no høyringsutkastet
til helseføretaket under helsemøtet i Førde. 

Styreleiar Clara Øberg i Helse Førde legg fram forslag til ny strategiplan for
Helse Førde saman med nestleiar Jorunn Ringstad i styret. - Vi har utarbeidd
ulike modellar, seier Øberg. Ho understreka raskt at det ikkje var gjort kutt
for ruspost og ambulansetenesta i nokon av modellane. - I valet av strategiplan
er det også viktig å leggje til rette for at folk skal ha lyst til å jobbe i
Helse Førde, seier Øberg. Utfordringa til Helse Førde, er etter styret si
meining at føretaket innan 2012 må redusere kostnadene med om lag 150 millionar
kroner. - Det er eit lite helseføretak og det er ei grense for kor mykje vi kan
bruke ostehøvelen, seier Jorunn Ringstad. Ho trekkjer fram at dei store
økonomiske underskota gjer at føretaket manglar økonomiske midlar til å
investere i nødvendig utstyr. Difor kan dei ikkje halde fram som i dag 

Her er sjukehusmodellane som vart forkasta 

Styringsgruppa vurderte to modellar som vart forkasta. På biletet Clara Øberg
(t.v.), Jorunn Ringstad og Jon Bolstad. 

Clara Øberg er klar på kva som er viktig for framtidas helsetenester i Helse
Førde under dialogmøtet som no går føre seg i Førde. Stabile fagmiljø og nære
helsetenester -Trygge og nære helsetenester, gode akuttmedisinske ressursar,
kompetente, robuste og stabile fagmiljø. Slik er krava til modellen for
helseføretaket i framtida, seier Øberg under dialogmøtet der helseminister
Anne-Grete Strøm-Erichsen deltek. - Vi må også ha ein sunn driftsøkonomi med
evne til fornying og investering, seier Øberg og legg til at ho er sikker på at
den beste måten å få fred på er å ha budsjettet i orden. - Vi får ikkje fred før
vi har pengar som rekk til det dei skal, seier Øberg. Fleire modellar Fleire
modellar har vore oppe til vurdering før dagens møte. I modellane som blei lagt
fram er ruspost inne i alle modellane. Også ambulansetenesta er uendra, streka
Øberg under. - Vi har sett på modellar som vi har forkasta. Vi har vurdert
dagens modell som eit alternativ med ei vidareføring av sentralsjukehuset i
Førde og to lokalsjukehus. Men denne modellen opprettheld ikkje eit robust
fagmiljø og god økonomi, fortel Jorunn Ringstad, nesteleiar i styret, og legg
til at dei går med 87 millionar i negativt driftsresultat. - Ikkje berekraftig -
Om vi held fram med denne modellen, er den ikkje berekraftig, seier Ringstad.
Ein annen modell har også har blitt forkasta, er ein modell med lokalmedisinsk
senter i Indre Sogn, eit sentralsjukehus og Nordfjord sjukehus. Dei to modellane
blei forkasta fordi det blir eit for spreidd fagmiljø og utvikling som ikkje er
berekraftig. - Tøff erkjenning - Det var ei tøff erkjenning å sjå at vi har ein
struktur som ikkje er berekraftig i framtida, sa Ringstad då ho forklarte
bakgrunnen for kvifor det blir endringar i Helse Førde. - Vi får beskjed av
Helse Vest om å gi innbyggjarane i fylket gode helsetenester. Men det må vi
erkjenne at vi ikkje har fått gjort til no. Vi har fått særbehandling av Helse
Vest, men no er det slutt. Vi i styret må erkjenne at vi ikkje kan halde fram
slik vi har gjort, sa nestleiar Jorunn Ringstad. 2000 innspel Clara Øberg fortel
at dei fekk inn 2000 innspel før dei la fram høyringsutkastet som blei lagt fram
fredag. Dei fleste innspela gjekk på kompetanseutvikling, ekstern/intern
samhandling, god ressursutnytting, gode og anerkjente fagmiljø, trivsel og godt
arbeidsmiljø. Vil leggje ned Eid og Lærdal 

Styringsgruppe tilrår to lokalmedisinske senter og eitt sentralsjukehus. 

Clara Øberg og Jorunn Ringstad i Helse Førde- Førde-styret presenterte modellane
dei forkasta - og kva slags modellar dei vil gå for, i dagens møte. 

Styringsgruppa som har utarbeidd framlegg til ny strategiplan for Helse Førde,
har lagt fram tre alternative modellar som vart presenterte på dialogmøtet med
helseministere i Førde fredag føremiddag. Dei tre modellane Den første modellen
inneber sentralsjukehus i Førde og lokalmedisinske senter på Nordfjordeid og i
Lærdal. Modell to inneber eitt sentralsjukehus i Førde og avvikling av sjukehusa
på Nordfjordeid og i Lærdal, utan å gjere dei til lokalmedisinske senter. Den
tredje modellen som er vurdert, er å gjere alle sjukehusa om til lokalsjukehus
og såleis gjere Førde sentralsjukehus om til Førde sjukehus. Framlegga til ny
strategiplan vart lagt fram av styreleiar Clara Øberg i Helse Førde og nestleiar
Jorunn Ringstad i styret. Skal vedtakast i mai - Styringsgruppa har komme fram
til at vi tilrår modell ein, med sentralsjukehus i Førde og lokalmedisinske
senter på Nordfjordeid og i Lærdal, seier Øberg. Forslaga til ny strategiplan
skal no ut på høyring, og høyringsfristen er sett til 19. april. - Deretter skal
strategiplanen vedtakast av styret i Helse Førde 27. mai, og deretter sendast
vidare til styrebehandling i Helse Vest før sommaren 2010, seier Øberg.
Reduserer 230 årsverk Den modellen som styringsgruppa har valt å gå for, inneber
ifølgje berekningane eit positivt driftsresulatet på 47 millionar kroner. Det
vil samstundes innebere at 230 årsverk vert reduserte. Innhaldet ved dei
lokalmedisinske sentra vil blant anna vere dagbehandling, poliklinikk, eit team
for lindrande behandling, geriatriteam og rehabiliteringsteam. Det kan også bli
aktuelt med interkommunale tenester som interkommunal legevakt med sengepost,
observasjonspost, rehabilitering og opptrening. - Dersom vi går i samarbeid med
kommunane vil mange av dei som mister jobben ved reduseringa av årsverk få nye
jobbar interkommunalt, seier Øberg. Fødslar ut av fylket Ho la til at Førde
sentralsjukehus etter denne modellen ikkje vil verte skåna for omstillingar. -
Det er behov for omstillingar og investeringar så det berre knakar i Førde,
seier Øberg. Med denne modellen påpeikar styringsgruppa at det er behov for
samarbeid med naboføretaka om fødslar, der området nord for Nordfjorden
orienterer seg mot Volda og sør for Sognefjorden mot Bergen Dei to andre
modellane Ifølgje styringsgruppa ville modell to med eitt sentralsjukehus og
nedlegging av lokalsjukehusa på Nordfjordeid og i Lærdal, innebere eit positivt
driftsresultat på 50 millionar kroner og 230 reduserte årsverk. Modell tre med
tre lokalsjukehus vil gje negativt driftsresultat på 10 millionar kroner og 260
reduserte årsverk. Trur ikkje det blir demonstrasjonar 

Aksjonsleiar frå Nordfjord trur alle vil leggje godsida til. 

Svein Hansen er sjukehusforkjempar frå Nordfjord. 

- Eg vil setje meg grundig inn i dette før eg feller ein endeleg dom, seier
lokalsjukehusforkjempar Svein Hansen frå Nordfjordeid. Han meiner det førebels
ikkje er grunnlag for å uttale seg bombastisk i verken den eine eller den andre
retning. - Det er viktig å høyre kva legane har å seie til dette. Det er dei som
sit nærast pasientane, seier Hansen. Han håper alle partar vil leggje godsida
til for å finne ei løysing. - Eg trur ikkje det bli demonstrasjonar i denne
omgang, seier Hansen Overraska over nedlegginga 

Lærdals-ordførar Arne Sanden: - Vi får ei utfordring om det går som
styringsgruppa vil 

Ordførar Arne Sanden i Lærdal. 

Lærdal-ordførar Arne Sanden hadde ikkje venta styringsgruppa sitt framlegg på
dagens dialogmøtet i Førde om eit sentralsjukehus og nedlegging av
lokalsjukehusa på Eid og i Lærdal. - Overraska -Eg er overraska over det som
kjem fram i dag, innleia Sanden då han stod på talarstolen under møtet som går
føre seg i Førde no. Ordførarane fekk 1 time til å seie sitt til om
styringsgruppa i Helse Førde sitt framlegg til ny sjukehusmodell - Vi må ha
klargjort kva slags helsetilbod vi skal ha i fylket, og eg håper det blir
klargjort i den kommande prosessen. Behovet for endringar er nemleg til stades,
streka ordføraren over. -Når eg seier at eg er overraska over framlegget, så har
det med at eg naturlegvis har hatt forventingar til at vi skal kunne
oppretthalde dei spesialisthelsetenestene ved Lærdal sjukehus - også etter at
prosessen var gjennomført. Men eg ser at styringsgruppa legg opp til noko anna,
seier Sanden. - Ei utfordring Han fortel at han helser samhandlingsreforma
velkommen, men vil ikkje seie ja takk til at Lærdal mister
spesialisthelsetenestene i Lærdal. - For oss blir det ei utfordring om det blir
som styringsgruppa vil, streka Lærdals-ordføraren under. Helle: Håpar Helse
Førde får køyre opplegget Arve Helle, ordførar i Fjaler, Førde-ordførar Nils
Gjerland og Eid-ordførar Sonja Edvarsen og Roger B. Silden i Vågsøy kommune har
så langt vore på talarstolen for å seie sitt til helseministeren og dei andre
frammøtte i salen. -No ventar eg at Helse Førde får køyre opplegget sitt og at
det ikkje blir for mykje innblanding frå staten. Det har vi dessverre sett litt
for mykje av tidlegare, seier Arve Helle. Dette sa dei andre ordførarane: Nils
P. Støyva, ordførar i Stryn: - Det vi får framlagt i dag til den aktuelle
sjukehusmodellen, er ikkje nok. Vi treng meir kjøt på beina for å seie ja og
amen til dette, sa Støyva. Jølster-ordførar Gerd Dvergsdal sa med glimt i auget
at dei er glade for at dei i alle fall får behalde ambulansetenesta i kommunen,
og streka under at Jølster no håper på samarbeid med HAFS-kommunen med tanke på
samhandlingsreforma. Aud Kari Steinsland, ordførar i Askvoll, rosa
styringsgrupper for arbeidet dei har gjort. - No må dei berre få all støtte for
å gjennomføre prosessen, sa Steinsland. Einar Målsnes, ordførar i Balestrand
meiner geografi ligg i botnen for svært mykje av motstanden mot endringane. -
Men den akutten beredskapen er til stades når vi har ambulansetenesta, så eg er
glad for at dagens ordning i ambulansetenesta blir som den er, sa Målsnes og la
til: - Men vi må også ta med oss at Sogn og Fjordane er ein liten del av Norge
AS. Vi er på storleik med Åsane og Bærum, så det bør vi tenkje på når vi krev
ein del av kaka, sa Målsnes. Nærleiken til fødetilbod er viktig for Årdal,
understreka Arild Ingar Lægreid, ordførar i Årdal frå talarstolen, medan Torodd
Dyrnes, ordførar i Luster, sa noko ironisk at framlegget frå styringsgruppa var
noko spenstig. Naustdal sin Håkon Myrvang på si side, rosa arbeidet som har
blitt gjort frå styringsgruppa. - Med tanke på den akutte utstyrssituasjonen, er
det moglegheit å få eit ekstraordinært tilskot til sjukehusutstyr? Det var
spørsmålet som Gaular sin ordførar Jenny Følling kom med til helseministeren. -
Å sjå for seg at vi skal greie oss utan eit sterkt sentralsjukehus, vil setje
helsetilbodet til folk i fylket minst 30 år tilbake i tid, sa Følling og viste
til kor viktig det er med robuste helsetenester. Frå Gloppen kom Anders Ryssdal.
Han streka under at han hadde meir spørsmål knytt til sjukehusmodellen, enn
bastante meiningar. Eit av spørsmåla var knytt til økonomi: -Så lenge vi får nok
å hjelpe oss med, så er det utruleg kva vi får til, sa Ryssdal og la til at han
håper at prosessen i tida framover blir så ryddig som råd er. - Eg oppmodar
ordførarane og andre om at vi held tunga beint i munnen, elles blir det ikkje
ein ryddig prosess, sa ordføraren frå Gloppen. - Så langt ute at måsane snakkar
engelsk 

Ordførarar opptekne av kven som bur lengst unna Førde sentralsjukehus. 

Ordførar Tore Braastad i Hyllestad. 

Då ordførarane i fylket fekk høve til å kommentere styringsgruppa i Helse Førde
sitt framlegg til ny sjukehusmodell, var avstanden til Førde sentralsjukehus eit
tema. - I Hafs-området, der eg bur, er det enkelte av innbyggjarane som bur så
langt ute at måsane snakkar engelsk, sa Hyllestad-ordførar Tore Braastad, etter
at ordførarkollega Roger B. Silden i Vågsøy like før hadde teke opp den lange
avstanden frå hans heimkommune til Førde. - Dersom nokon i dei ytste delane av
Hafs-området skal til sjukehus i Førde, må dei stoppe hos meg og ete middag på
vegen, la Braastad til. Ordføraren i Hyllestad ville få fram at det er fleire i
fylket som har lange avstandar til sentralsjukehuset enn dei som bur i ytre
delar av Nordfjord eller i indre delar av Sogn. Braastad ønskjer at
helseministeren ville leggje føringar for oppbygginga av dei lokalmedisinske
sentra, og var oppteken av at dei må verte robuste nok. - Har vore med på å
leggje ned lokalsjukehus 

Longva gav ordførarkollegaene historieleksjon. 

Ordførar Kjartan Longva i Høyanger. 

Då Høyanger-ordførar Kjartan Longva fekk ordet under dialogmøtet med
helseministeren, starta han med følgjande melding til dei andre ordførararane i
salen: - Når eg ser på ordførarkollegaene mine som sit her i salen, så er dei
ein gjeng med juniorar når det gjeld tenestetid. Eg har vore med på å leggje ned
eit lokalsjukehus i Høyanger. Longva trekte linjene tilbake til 1971/72, då det
vart vedteke å opprette eit sentralsjukehus i Sogn og Fjordane. - Då sat
representantar frå kommunane med lokalsjukehus også og håpte på Ole Brum, at ein
kan ha begge deler, sa Longva. Han minte om at det den gong ikkje var nokon som
stod opp for Høyanger, og forklarte dette med tankegangen "ryk dei, så er det
mindre sjanse for at vi ryk." - Men eg har registert i dag at det ikkje er nokon
som er imot sentralsjukehus, og det er bra. Eg sluttar meg til det som vart sagt
av ein ordførar tidlegare i dag: Det er ikkje vanskeleg å velje når ein ikkje
har noko val, sa Longva. - Får lengste akuttvegen i Norge 

- Lokalmedisinsk senter er ikkje godt nok for oss. 

Rigmor Chruickshank, jordmor i Årdal og Bente Øien Hauge i Forsvar Lærdal
sjukehus 

- Vi må ha eit lokalsjukehus. Det er ikkje godt nok for oss med eit
lokalmedisinsk senter, sa Bente Øien Hauge i Forsvar Lærdal sjukehus då heldt
innlegg under dialogmøtet med helseministeren. Ho trekte fram at Sogn og
Fjordane er eit heilt spesielt fylke når det gjeld avstandar. - Dersom modell 1
blir realisert, med sentralsjukehus og to lokalmedisinske senter, og ein mister
akuttberedskapen i Lærdal, vil dei som bur i Årdal få det som kanskje er den
lengste vegen til akuttberedskap i Norge. Det er 17 mil frå Årdal til Førde, sa
Øien Hauge. Ho understreka at Forsvar Lærdal sjukehus ikkje er motstandar av
sentralsjukehuset, men for to lokalsjukehus i tillegg. Øien Hauge trekte fram
fleire eksempel på fødslar som ikkje hade gått bra dersom det ikkje hadde vore
eit lokalsjukehus i Lærdal. Kommunejordmor Rigmor Chruickshank i Årdal, kunne
utfylle dette biletet. Ho fortalte at etter hennar registreringar vil kvar
sjuande årdøl bli fødd i ein ambulanse dersom tilbodet i Lærdal forsvinn. - De
har ikkje peiling på kva de snakkar om 

Nordfjord sjukehus-aksjonist med klar tale til sunnfjordingane 

Både Svein Hansen i Sjukehusaksjonen for Nordfjord sjukehus og Magna Kvalheim,
fekk seie sitt til statsråd Anne-Grete Strøm-Erichsen og dei andre i salen då
aksjonsgruppene stod på talarstolen fredag for å seie kva dei meiner om
sjukehusmodellen som blei presentert. Mange glade... men ikkje i Nordfjord Frå
Nordfjord var tala klar: -Eg har registrert at det er mange, mange glade
menneske her i dag som likar det som Helse Førde legg fram i dag, men vi i
Nordfjord er ikkje glade, sa Magna Kvalheim. -Det er mykje snakk om endringane i
transporttilbodet den siste tida, men vêret er det ingen som snakkar om. Og det
er også det einaste vi ikkje kan gjere noko med. Men du, gode statsråd, veit ein
del om vêret her på Vestlandet. I dag brukte vi ein time lenger enn normalt for
å komme oss frå Vågsøy til Førde, sa Kvalheim. Blir sint av å snakke om Førde Ho
viste til at det er fint og flott med Sea King-helikopter, men at dei er til
inga nytte når vêret er dårleg. -Og all ære til ambulansesjåførane, men dei kan
ikkje køyre raskare enn vegen ber, sa Kvalheim og la til: -Eg skal la vere å
snakke om utbygginga i Førde, då blir eg truleg sint. Eg trur dei som bur midt
oppi sentralsjukehuset ikkje har peiling på kva dei snakkar om når de snakkar om
nærleik til helsetenester. Eg håper de vil lytte til oss som bur ute i
distriktet, og ikkje berre dei som sit midt oppi sentralsjukehuset, sa Kvalheim.
Treng tryggleiken Svein Hansen, som står i spissen for aksjonen, understreka
også kor viktig nærleiken til sjukehusa er for nordfjordingane. - Det er på
dårleg føre vi treng denne tryggleiken. Og når vi også veit at sjukehusa har
godt fagpersonale, då ser vi endå meir at dette er noko å kjempe for, sa Hansen
til ministeren. Her reiser siste båt i snøkaven 

Fredag ettermiddag la «Stolt Breland» ut på teknisk prøvetur i tjukk snøkave. 

Prøvetur: I tett snøkave drog «Stolt Breland» ut på teknisk prøvetur fredag ved
trettentida. 

Ved hjelp av tre slepebåtar vart 42000-tonnaren først buksert ut av det tronge
sundet ved verftskaia og deretter slept ut Florøvika. Grauttjukk snøkave Det er
ofte mange skodelystne langs kaiene når dei store tankskipa forlet STX-verftet i
Florø, men fredag heldt folk seg innomhus, og dei få som trassa vêret, fekk
heller ikkje sjå så altfor mykje av skipet i den grauttjukke snøkaven. Forlet
snart Florø for godt No skal båten på prøvetur i helga, før den returnerer til
verftet for dåp og overlevering. «Stolt Breland» er det siste skipet som blir
levert frå verftet i Florø, i alle fall i overskodeleg framtid. No skal verftet
satse på ombyggingar, service og vedlikehaldsoppdrag for offshoreindustrien. Når
«Stolt Breland» snart forlet Florø for godt, kan det derfor bli lenge til eit
skip av tilsvarande storleik blir å sjå på hamna. 1,2 millionar til Stavenes 

Skal på sjøen att i løpet av året 

DS «Stavenes»: Frå 1904 til 1972 var «Stavenes» i drift for Fylkesbaatane i Sogn
og Fjordane. No ligg den på Dåfjorden slipp 

Riksantikvaren har løyvd 1 million kroner og Vestenfjeldske Bykreditt i Bergen
200 000 kroner til D/S "Stavenes" for 2010. Fylket sin einaste attverande
dampbåt er i ferd med å bli førd tilbake til slik den var i 1939. Av dei 40 mill
som Riksantikvaren har til fartyvern, var ca. halvparten av desse øyremerkte til
prioriterte prosjekt. Totalt var det søkt om 170 millionar til fartyvern på
landsbasis. At "Stavenes"-prosjektet får 1 million syner at D/S "Stavenes" no er
med i øvste divisjon. Etter planen skal "Stavenes" delta på arrangement i Florø
i august. Snøen stogga turnering 

Måtte avlyse volleyballturnering i Askvollhallen på grunn av snø på taket 

Fredag skulle det ha vore volleyballturnering for ungdomsskulane Askvoll,
Gjelsvik og Bulandet, men det sette snøen ein stoggar for. Allereie tidleg på
morgonen vart det bestemt at hallen måtte stengjast på grunn av eit 70
centimeter snølag på taket. - Vi har jo visst at vi må passe på taket heilt
sidan hallen vart bygd, men eg trur ikkje vi har opplevd før at det har vore så
mykje snø på taket. Difor tok vi ikkje sjansen på å halde hallen open. Vi fekk
gitt beskjed til dei andre skulane før dei skulle reise, seier rektor ved
Askvoll skule, Rune Solheim. Heile fredag har vaktmeistrane ved skulen vore på
taket for å måke vekk snøen. - Vi tok avgjersla om å stengje hallen tidleg i
dag, då vi såg det som risikabelt for folk å vere der. Det er om lag 70
centimeter snø på taket, og 30 av dei kom i natt. Best å vere føre var, vi er jo
ikkje vande med å handtere slike snømengder, seier vaktmeister Arild
Kristiansen. - Lat oss ha eit sterkt sentralsjukehus 

Aksjonsgruppa for Førde sentralsjukehus bad helseministeren ta eit klart val. 

Aksjonsgruppa for Førde sentralsjukehus 

- Vi vil ha ei sterk spesialisthelseteneste, og ønskjer at styret får rom til å
jobbe fritt, var beskjeden aksjonistane for Førde sentralsjukehus gav til
helseminister Anne-Grethe Strøm-Erichsen. Dei la vekt på at eit sterkt
sentralsjukehus i Førde er heilt nødvendig for å behalde sjukepleieutdanninga i
fylket og for å sikre rekruttering av fagpersonell til fylket. - Vi treng
sentralsjukehuset som ein motor for helsetilbodet i fylket vårt. Det er ikkje
nok med berre 150 millionar kroner for å komme i null på budsjettet, vi må også
kjempe for å få friske midlar til å investere i utstyr, sa Førde-aksjonistane.
Kalla politimann for « svarting » 

Då politiet hadde teke han med til med til venterommet på akuttmottaket ved
sentralsjukehuset, kom den pågripne sunnfjordingen med rasistiske tilrop. 

Den 27 år gamle mannen vart teken med til medisinsk kontroll etter ein
valdsepisode ved postbygget i Førde sentrum. Han hadde brote okla nokre veker
tidlegare, og klaga på smerter. Mens han venta på legetilsyn ropte han utan
forvarsel, høgt og tydeleg og i ein aggressiv tone, to gonger til ein
politistudent at han var ein « svarting ». Studenten er av opphavleg av
utanlandsk opphav. Retten: - Rasistisk Alvorlege utsegner mot ein offentleg
tenestemann, meiner Fjordane tingrett. Retten legg til grunn at utropet var av
rasistisk karakter, og såleis ei tyngre belastning for tenestemannen enn meir
generelle utsegner som « idiot », « politifaen » og liknande, som tenestemenn
kan verte utsette for frå tid til anna. Frifunnen for vald 27-åringen, som også
var tiltalt for å ha delteke med slag og spark i valdsepisoden ved postbygget,
vart av tingretten frifunnen for å ha ytt vald. Ein kjenning av mannen er
tidlegare dømd for denne valdsepisoden. Ut frå vitneforklaringar legg retten til
grunn at tiltalte stod tett på valdsutøvinga, men finn det ikkje bevist at han
deltok. Retten finn derimot sunnfjordingen skuldig i å ha vore rusa på offentleg
stad. Saman med dei rasistiske utsegnene, meiner Fjordane tingrett at mannens
oppførsel kvalifiserer til ei bot på 10 000 kroner. - Kan ikkje sitje å vente 

Helseministeren understreka at det er viktig å ta grep for det framtidige
helsetilbodet i fylket. 

Helseminister Anne-Grethe Strøm-Erichsen 

Etter at sjukehusforkjemparane frå Nordfjord, Sogn og Sunnfjord hadde presentert
sine innlegg, understreka helseminister Anne-Grethe Strøm-Erichsen kor viktig
det no er å gjere nokre grep. - Det kan vere freistande å sitje å vente på å
gjere noko, men det er feil å skubbe ting framfor seg for å la neste generasjon
gjere jobben, sa helseministeren. Ho påpeika at det viktig å byggje opp ei sterk
spesialisthelseteneste i fylket, men viste samstundes forståing for
utfordringane i distrikta i fylket. - Ein ting er sikkert. Den modellen som
ikkje er aktuell, er den som legg ned sjukehus i fylket. Det er ikkje i tråd med
Soria Moria, sa helseministeren, og la til at no må strategiprosessane i Helse
Førde gå sin gang vidare før den endelege modellen vert valt. Helseministeren
påpeika at eit lokalsjukehus kan ha eit anna innhald enn det ein kjenner i dag.
Bil teken av snøras 

Vegen er stengd mellom Haukå og Svelgen. 

Ein bil vart dekt av snø då det gjekk ras ved fossen Brudesløret i Haukå i Flora
kommune. Kvinna som var i bilen kom seg uskadd ut med hjelp frå andre
trafikantar som kom til staden. Det opplyser Hans Petter Harlem, ved
operasjonssentralen til Politiet. Vegen var stengd i om lag ein halv time
tidlegare på ettermiddagen då det gjekk ras på same stad. Etter det andre raset
vert vegen stengd fram til i morgon, og trafikken som står i kø må no snu. - Det
er all grunn til å vere varsam på vegane. Med så mykje snø er det stor rasfare,
åtvarar Harlem. Statsrådsprik om sjukehus 

Ifølgje Sogn Avis, går Liv Signe Navarsete (Sp) ut mot sjukehusløysinga
helseministeren nærast velsigna. 

Reagerer: Liv Signe Navarsete. 

På nettsida si skriv Sogn Avis at Sp-leiar og kommunalminister Liv Signe
Navarsete meiner helseministeren må reagere, når Helse Førde kjem med eit
framlegg til strukturendring stikk i strid med det som står i
regjeringserklæringa. Firda var til stades på presentasjonen av modellen for ein
ny sjukehusstruktur, og var vitne til at helseminister Anne-Grete Strøm-Erichsen
(Ap) reagerte - med bortimot begeistring. Funksjonen viktigast Helseministeren
som deltok på gårsdagens dialogmøte i Førde fekk spørsmål nettopp om
lokalmedisinske senter kan reknast som sjukehus, og svara følgjande: -
Definisjonen av sjukehus er ikkje eintydig, og ein er ikkje lenger i det
tradisjonelle definisjonsspennet regionalsjukehus-sentralsjukehus-lokalsjukehus.
Det viktige er at det er ein institusjon som løyser dei behov folk har og som vi
ser kjem, sa statsråden. Rosa Helse Førde Sjølv tala ho under dialogmøtet varmt
for lokalmedisinske senter. Utan å ta konkret stilling til den tilrådde modellen
med eitt sterkt sentralsjukehus og to lokalmedisinske senter i høvesvis Lærdal
og på Nordfjordeid, gjekk statsråden langt i å rose det styringsgruppa i Helse
Førde no sender ut på høyring. Den einaste framlagde modellen som bryt med Soria
Moria 2, er ifølgje helse- og omsorgsministeren den ikkje tilrådde modellen med
eitt sentralsjukehus og der lokalsjukehusa er heilt avvikla. Forundra over Helse
Førde Sp-leiar Liv Signe Navarsete, som er til stades på Sps fylkesårsmøte på
Skei, seier derimot dette til Sogn Avis si nettside: - Det er ikkje meir enn
nokre månader sidan at dei tre regjeringspartia framforhandla Soria Moria 2,
erklæringa som regjeringa skal styre etter denne fireårsperioden. Då undrar det
meg at styret i Helse Førde kjem med eit framlegg til strukturendring som går på
tvers med det vi seier i regjeringserklæringa. Nemleg at ingen lokalsjukehus
skal leggjast ned. Føretaksmøte Navarsete meiner at dette må helseministeren
fortelje Helse Vest, og i sin tur Helse Førde-styret i eit føretaksmøte. Sjølv
vil Navarsete som kommunalminister skaffe seg ei oversikt over dei
strukturendringsprosjekta som går føre seg, både innanfor Helse Vest og dei
andre regionale helseføretaka sine nedslagsfelt. - Ei slik oversikt er heilt
naudsynt å få på plass for det vidare arbeidet med helsereforma i regjeringa. På
den måten kan vi unngå at desse strategiprosessane endar opp i eit fragmentert
sjukehustilbod rundt om i landet, seier Navarsete ifølgje Sogn Avis. Gentest kan
redde liv 

Enkel test kan hindre overdosering. 

90.000 personar brukar den blodfortynnande medisinen Marevan i Noreg. 40 - 50
personar døyr kvart år av biverknader. No kan ein enkel test avsløre kor mykje
medisin kvar enkelt toler. Marevan reddar mange frå å få blodpropp, men er
samtidig blant dei legemidla som tek livet av flest pasientar her i landet. No
har forskarar funne ut at nokon har ein medfødt evne til å bryte ned medisinen,
og at dette er knytt til bestemte genmutasjonar. Dei som bryt ned medisinen
sakte, kan ha opp til tjue gonger høgare risiko for blødingar, skriv
Aftenposten. Ein gentest viser kva evne kroppen har til å bryte ned medisinen,
og pasientar i risikogruppa kan for eksempel få lågare dosar og tettare
oppfølging, i tillegg til andre medisinar som kan påverke Marevan. - Dette viser
at gentesting kan førebyggje kostnadskrevjande blødingar og truleg også
dødsfall, seier professor i farmasi Espen Molden ved Universitetet i Oslo. Han
har gjennomført studien saman med forskarkollegaer ved Diakonhjemmet Sykehus.
(©NPK) Nytt tilbod 

No får alle skular økologisk mjølk. 

Frå hausten får alle skuleborn tilbod om økologisk mjølk. 

Det er lenge sidan meieriprodusenten Tine heiv seg på økobølgja, men frå hausten
vert det også tilbode eit økologisk alternativ på alle skular med
skulemjølkordning. I ei pressemelding, skriv dei at tilbodet med vanleg,
økologisk mjølk vil halde fram på dei skulane som frå før tilbyr dette. Men i
motsetjing til dette, vil det nye tilbodet no nå ut til alle landets skular. I
tillegg til å vere økologisk, er bringebærmjølka også laktoseredusert. Den er
heller ikkje tilsett sukker, eller kunstige søtningsstoff, opplyser Tine. Siste
frist 

Har du våpenet ditt heime, må du skaffe deg våpenskap innan torsdag. 

Frå 1. juli byrjar politiet med stikkontrollar, for å sikre at alle våpen blir
oppbevart i våpenskap. Tidlegare kunne eigarar av rifler og hagler ha inntil
fire stykker i hus, utan at det var krav om våpenskap. Politiet har eit mål om
at det strengare regelverket, skal hindre tjuveri og misbruk av våpen, skriv
Hardanger Folkeblad. Betre dokumentasjon I tillegg til betre sikring, set det
nye regelverket krav til betre dokumentasjon av våpen. Det nye føreskriftet
tredde i kraft 1. juli 2009, men med utsett frist til førstkomande torsdag. For
dei som kjøpte våpen etter sommaren 2009 har den nye forskrifta allereie tredd i
kraft. Dei nye reglane gjeld også dei som har arva våpen. For dei som har våpen
på grunn av affeksjonsverdi, kan ein oppbevare inntil tre slike, og sjølvsagt
skal desse vere i våpenskap. Øberg vart forsøkt truga vekk frå dugnadjobb 

Ein profilert fotballeiar skal ha truga med å stoppe fotballturneringa
Sognefjord Cup viss styreleiar i Helse Førde, Clara Øberg, fekk jobbe dugnad
under turneringa. 

Clara Øberg opplever det som trist at folk ikkje er flinkare til å skilje mellom
sak og person og oppfører seg uhøvisk. 

Leiar i Sogndal Fotball, Gunnar Solbakken, stadfester overfor Firda at dei har
handtert ei sak kopla mot hennar rolle i Sognefjord Cup og det omstridde
styrevedtaket i Helse Førde. Han vil derimot ikkje stadfeste innhaldet i
trugsmålet som vart sett fram, og som skapte situasjonen. Ikkje akseptabelt - Vi
tok våre førehandsreglar for at det ikkje skulle bli utriveleg for Clara Øberg,
og vedkommande fekk klar melding om at dette ikkje er akseptabelt, seier
Solbakken. Han understrekar at klubben tek sterk avstand frå slik framferd,
samstundes som han ikkje ønskjer å dramatisere det som skjedde. Øberg har vore
funksjonær i den tradisjonsrike turneringa i over 20 år, og stilte også i år for
å ta sin tørn i sekretariatet ved anlegget i Hafslo laurdag og søndag. - Eg
opplever det som trist at folk ikkje klarar å skilje meir mellom sak og person.
Men samstundes har eg bestemt meg for at denne type angrep ikkje skal vere
styrande for mitt liv. Eg gjer det eg må uansett, så lenge det ikkje går på liv
og helse laust, seier Øberg. Ho opplyser at ho i forkant av årets turnering vart
gjort merksam på at det vart gjort det ho kallar avklaringar i forhold til
hennar posisjon. Uhøvisk framferd - Eg vart gjort merksam på at dette var knytt
opp til mitt dugnadsoppdrag, og at det vart oppfatta som uhøvisk framferd
overfor meg. Men samstundes sit eg med eit klart inntrykk av at Sogndal IL og
Hafslo IL har handtert dette på ein profesjonell måte for at eg skal kunne gjere
dugnadsjobben, seier Øberg. Utover dette vil ho ikkje kommentere kva som er den
direkte årsaka til at det vart sett i verk spesielle tiltak. Men etter det Firda
får stadfesta frå fleire uavhengige kjelder kjem trugsmåla frå ein profilert
fotballeiar. Meldinga var også klar, ifølgje våre kjelder: - Viss Clara Øberg
får jobbe dugnad under årets turnering skal eg få den stoppa. Dette fekk leiinga
i Sogndal Fotball til å handle, men ifølgje Solbakken er det ikkje snakk om
ekstra vakthald overfor Øberg. Det er i hovudsak tiltak inn mot vedkommande som
kom med trugsmålet. Det er ikkje første gang Øberg opplever trugsmål knytt til
leiarvervet i Helse Førde, og ho er overraska over kor langt folk er villige til
å gå. - Eg hadde ikkje drøymt om å bli utsett for slikt, og eg opplever det som
trist når vanlege folk tyr til det eg opplever om uhøvisk framferd. Samstundes
kan eg forstå at det skjer når eg opplever kor langt politikarar kan gå med
personangrep i forhold til den jobben eg gjer som styreleiar i Helse Førde,
seier Øberg. Ho er også klar på at ho ikkje vil rå småbarnsforeldre til å gå inn
i denne type verv. Kritiske til sidemålundervisning 

75 prosent av alle nordmenn syns sidemål er uviktig 

Berre kvar fjerde nordmann meiner det er viktig at alle skuleelvar lærer å lese
og skrive både nynorsk og bokmål. Nesten halvparten av dei spurde, 46 prosent,
meiner det ikkje er viktig at unge lærer seg å lese og skrive sidemål, ifølgje
ei meiningsmåling Sentio har utført for Nationen. Aust mest negative
Vestlendingar og Senterparti-veljarar er mest positive til obligatorisk sidemål
i undervisninga. Mest negative er dei som bur på Austlandet og dei som stemmer
Høgre. Leiar Håvard B. Øvregård i Noregs Mållag seier til avisa at
Framstegspariet sin Ungdom og Unge Høgre bevisst freistar å skape splid om
nynorsken og at dei brukar dette i skulevala for å få auka oppslutning. Øvregård
meiner det er rart at folk kan hetsast med bakgrunn i språket, sjølv om dette
ikkje er legitimt når det kjem til rase eller legning. Unge Høgre-leiar Henrik
Asheim avviser kritikken: - Nokon kan godt meine at dette er politisk hetsing,
men det er politikk, og eg ser det er ein politikk som mange er einige i, seier
han. Etterlyser 20.000 plastkasser 

Forsvinn som dogg for sola. 

Badestamp er eit av nytteområda til dei 20.000 plastkassene som forsvinn kvart
år. 

Kvart år forsvinn tusenvis av Gilde og Prior sine plastkasser på mystisk vis.
Plastkassene brukast til å frakte kjøtvarer ut til butikkar over heile landet.
Kassene er ikkje så lett tilgjengelege, dei blir brukte på lager, i lastebilar
og på produksjonsstader. Likevel forsvinn fleire av dei som dogg for sola. Sjølv
om det ikkje er lett å vite korleis kassene forsvinn er det ikkje vanskeleg å
oppdage kvar dei tek vegen, meiner kommunikasjonsdirektør Nina Sundqvist i
Nortura, som eig Gilde og Prior. - Du treng ikkje detektivblikk for å sjå at
drøssevis av slike kasser gjer nytte som oppbevaringsboksar i garasjar, båtar og
hyttebuer. Dessutan er dei populære blant ein del handverkarar som har mykje
verktøy og reiskapar å halde styr på, seier Nina Sundqvist. Ho forstår godt at
kassene er ettertrakta, sidan dei er solide og passeleg store. Likevel ser ho
helst at folk finn andre løysingar på oppbevaringsbehova sine. Sogn og Fjordane
best i 16 fag 

Gode resultat på skriftleg eksamen. 

Sogn og Fjordane gjorde det best i landet i 16 av 32 faga det i vår var
skriftleg eksamen i. 

På fylkeskommunen sine heimesider, er eksamensresultata frå årets skritlege
eksamenar lagt ut. Med over 1000 kandidatar, og i alt 32 ulike fag, kom Sogn og
Fjordane best ut i heile 16 fag. I tillegg låg fylket vårt over gjennomsnittet i
27 av faga. Tradisjonelt har Sogn og Fjordane vore beste fylket i norsk sidemål,
men nytt av året er at vi også toppar statestikken i mange av programfaga til
VG3 allmennfag. I tillegg har resultatet frå ungdomsskulane i fylket i år vore
svært gode. Vil hindre gjengroing 

Skal verne blomar og insekt. 

Miljøverndepartementet vil hindre gamle slåttemarker frå å gro igjen for å verne
sjeldne blomstrar og insekt. Dei siste hundre åra har rundt 90 prosent av dei
gamle slåttemarkene i Noreg gått tapt, men no skal dei som er igjen få nytt liv.
Hindre tap av biologisk mangfald Måndag la Miljø- og utviklingsminister Erik
Solheim fram "handlingsplan for slåttemark" på Ryghsetra i Buskerud. Den nye
handlingsplanen tek sikte på at dei fleste verdifulle slåttemarkene i landet
skal brukast aktivt innan 2015. Målet er å hindre tap av biologisk mangfald. Til
no er om lag tusen verdifulle slåttemarker registrert i Norge. Må brukast
tradisjonelt Slåttemarker er skapt og brukt av bønder, og har ikkje blitt dyrka
opp, tilsådd eller gjødsla på moderne vis. For å verne det rike artsmangfaldet
må markene må brukast på tradisjonelt vis og slåast seint i sesongen med ljå
eller slåmaskin. Varslar sjukehusstreik 

Timeavtalar ved nokre poliklinikkar ved Førde sentralsjukehus kan gå ut på
tysdag. 

Varslar streik: Pasientar som har avtalar ved enkelte poliklinikkar ved Førde
sentralsjukehus 29. juni bør vere merksame på at avtalane kan falle vekk. 

Personar som har time ved nokre av poliklinikkane på Førde sentralsjukehus på
tysdag bør vere merksame på at avtalane blir utsette ved ein eventuell streik.
Det skriv Helse Førde på sine nettsider. 32 tilsette ved Førde sentralsjukehus
vert tekne ut i streik tysdag 29. juni dersom det blir brot i forhandlingane
mellom Delta og Spekter. Truleg - Ein eventuell streik vil få konsekvensar frå
første stund, og for pasientar som har time ved medisinsk og radiologisk
poli-klinikk, poliklinikk for øyre/nase/hals og høyresentralen vil avtalane gå
ut, skriv Arne Eithun for Helse Førde. Desse pasientane vert bedt om å følgje
med om det blir streik mellom partane før dei reiser til Førde sentralsjukehus.
Ny tilkalling vil bli tilsendt i posten om det bryt ut streik og avtalen fell
vekk. Dei aktuelle poliklinikkane vil då berre ta seg av akutte hendingar.
Overspenningsvern påbode 

Frå 1. juli blir overspenningsvern påbode i alle nye installasjonar 

Illustrasjonsfoto. 

Høgsesongen for lyn og tore står for døra, og i juli og august slår lynet ned
fleire tusen gonger dagleg grunna varmt og fuktig vêr. Når torevêret verkeleg
rammar kan vi komme opp i 70.000 daglege nedslag. Årleg utbetalast det om lag
800 millionar kroner i erstatning etter lynnedslag, ifølgje tal frå
forsikringsbransjen. Overspenningsvern er ein forsikring som kan beskytte
verdiar og viktige data, men fleire hundre tusen bustader er utan slikt vern. -
Frå 1. juli blir overspenningsvern påbode i alle nye installasjonar, også nye
bustader og hytter som er tilkopla straumnettet, seier Bjørn Sørensen, fagsjef
for el-tryggleik i NELFO. Tredobling av erstatningar Dei siste 10 åra har det
vore ein tredobling av erstatningar etter lynnedslag. Juli og august har teke
over desember sin plass på branntoppen. Dei siste tiåra sin teknologiske
revolusjon har medført at vi fyller bustadene våre med kostbart utstyr, men
gløymer å beskytte verdiane med overspenningsvern. Overslag frå NELFO viser at
enno er mange hundre tusen norske bustader utan overspenningsvern og
jordfeilbrytarar. Slikt utstyr er stadig meir vanleg i nyare bustader, medan dei
fleste eldre bustader manglar vern. Direktoratet for samfunnstryggleik og
beredskap (DSB) vurderar difor om kravet om overspenningsvern også skal gjelde
for eldre bustader. Nye bustader - El-norma NEK 400 krev frå 1. juli
overspenningsvern i alle nye bustader. Det kan vere at du i tillegg til
overspenningsvern (grovvern) i sikringsskapet treng finvern (pluggvern) ute i
stikkontakten for sjølve apparatet. Dette må du ta opp med elektroinstallatøren,
påpeiker Sørensen. Norge har eit straumnett som er spesielt sårbart for
lynnedslag. Problema er størst i distrikta der kraftlinjene går i lange
luftstrekk. Gjennomsnittsskaden per lynnedslag er på 15.000 kroner, same prisen
mange har betalt for sin flat-TV. - Med eit riktig montert overspenningsvern i
sikringsskapet slepp du å bekymre deg for brann og skader på bustad og utstyr.
Dersom du monterer det sjølv, og det oppstår brann, er det grovt uaktsamt og kan
medføre avkorting i erstatninga, understrekar han. - Avis øydelegg vegprosjekt 

Går hardt ut mot lokalavis 

Bremanger Budstikke og redaktør Geir Nybø driv med hets og sverting av
45-minuttsregionen og medarbeidarane. - Kampanjejournalistikk Det meiner Dag H.
Nestegard frå Svelgen som har jobba som PR-rådgjevar under to
samferdsleministrar. Nestegard meiner den ferske lokalavisa driv uanstendig og
bevisst køyrer kampanjejournalistikk som kan føre til konsekvensar for
45-minuttsregionen. Trur avisa kan velte prosjektet - Det er sjeldan ein ser så
vitlaus journalistikk som i dette tilfelle. Eg meiner budstikka er på
kollisjonskurs med folkemeininga og interessene til folk i kommunen. Eg fryktar
at han no vil stikke kjeppar i hjula for 45-minuttsregionen, seier han til
Firdaposten. Nestegard viser til fleire saker og seier at redaktøren er ufin mot
fleire av medarbeidarane i prosjektet. Avviser kritikken Men redaktør i
Bremanger Budstikke Geir Nybø avviser at han driv med kampanjejournalistikk. - I
den siste utgåva har eg skrive om ein kar som ikkje torer å busette seg på
Dombestein på grunn av det manglande kritiske stillinga kommunen har til
45-minuttsregionen. Eg skriv ikkje for å gjere meg populær, seier han til
Firdaposten og viser til at han har gått inn i tala til prosjektet og funne at
det ikkje heng i hop. I dag startar gaupejakta 

Astrid Iren Solheim Profil E-post Skriv ut Del på Origo Del Publisert 01.02.2011
kl 10:13 Oppdatert 01.02.2011 kl 10:16 

1. februar startar gaupejakta i Sogn og Fjordane. 

I dag startar gaupejakta i Sogn og Fjordane og fleire andre stader i landet.
Rovviltnemnda i Region 1 har opna for kvotefri gaupejakt i heile Sogn og
Fjordane i 2011. Jakttida er 1. februar til 31. mars. For å jakte gaupe må ein
ha løyve av grunneigar, melder Fylkesmannen på sine heimesider. Bruk av bås til
fangst av gaupe krev særskild løyve frå Fylkesmannen. Felling eller forsøk på
felling av gaupe skal straks meldast til Fylkesmannen, Direktoratet for
naturforvaltning opnar for at det blir felt 56 vaksne hogauper av kvoten på 166
dyr i Norge. Men jakta blir stoppa dersom hodyrkvoten blir fylt. Dei høgste
kvotane er sett i Midt-Noreg, Troms og Finnmark og i Sør-Noreg. Kvoten er den
største sidan Norge innførte kvotejakt på gaupe. Mann i 60-åra må møte i retten
i dag 

Tiltalt for ei rekkje overgrep mot mindreårig jente 

Illustrasjonsfoto 

Ein mann i 60-åra må møte i Fjordane tingrett i dag tiltalt for gjentekne
overgrep mot ei jente frå ho var fire til ho var elleve år. - Alle saker som
omhandlar seksuelle overgrep mot born er alltid alvorlege, men denne saka er
kanskje endå meir alvorleg ettersom det er snakk om overgrep av born under ti
år, seier statsadvokat Kirsti Elisabeth Guttormsen til NRK Sogn og Fjordane
Overgrepa skal ha starta då jenta var fire år på 90-talet, men først i sommar
vart overgrepa melde etter ein politiaksjon mot mannen der ein fann filmar og
bilete med grove overgrepsbilete. Borna på bileta var heilt nede i 4 - 5
årsalderen, men korkje fornærma eller mannen i 60-åra er med på bileta eller
deltek på filmane. Mannen seier han er uskyldig. Saka går over fire dagar i
Fjordane tingrett. To sambygdingar ferska rusa bak rattet 

Astrid Iren Solheim Profil E-post Skriv ut Del på Origo Del Publisert 01.02.2011
kl 12:22 Oppdatert 01.02.2011 kl 13:50 

Illustrasjonsfoto 

To menn i 40-åra måtte møte i Sogn tingrett - tiltalt i kvar si sak for
fyllekøyring i Årdal. Full og førarkortlaus Den eine mannen måtte svare for ein
fuktig septemberdag i 2009. Rusa bak rattet etter ein køyretur på to kilometer,
blei mannen stoppa av politiet. Det viste seg at mannen hadde ein promille på
1,98. Han hadde heller ikkje med seg gyldig førarkort. Fleire promilleturar Men
det er ikkje første gong mannen må svare for slike hendingar. Tiltalte er
tidlegare dømt for promillekøyring og det var tredje gong han køyrde utan
førarkort. Sogningen blei dømt til 36 dagar i fengsel på villkår med ei prøvetid
på to år. Han måtte også ut med 15.000 kroner i bot og fekk sperrefrist på to år
til å ta sertifikat. Til frådrag det halvanna året sidan hendinga skjedde.
Fotgjengar og tusenlappar fattigare Men sogningen var ikkje åleine om å måtte
svare for promillekøyring. Ein annan mann frå Årdal var tiltalt for
promillekøyring i desember i fjor. Mannen blei tatt med ein promille på 0,65. I
skjerpande retning peiker retten på at det var med ein passasjer i bilen. Mannen
blei dømd til fengsel i 16 dagar på villkår med ei prøvetid på to år og må
betale 15.000 i bot. Han mister også lappen i 13 månader. Begge dei to
sogningane tilstod då dei møtte i retten. Hardanger-ordførarar spente på
sjøkabelrapport 

Blir lagt fram tysdag 13.00 

Hardanger-ordførarar spente på sjøkabelrapport (NPK-NTB): Hardangerrådet og
olje- og energiminister Terje Riis-Johansen (Sp) fekk tysdag overlevert
rapportane frå dei fire uavhengige sjøkabelutvala. - No skal eg lytte. Eg er
alvorleg spent på kva som kjem fram, sa olje- og energiminister Terje
Riis-Johansen (Sp) på veg inn til møtet tysdag formiddag. Han streka samtidig
under at det er forsyningstryggleiken som er det viktigaste for han. Lekkasjar
frå dei fire rapportane kan tyde på at det blir minst fem gonger dyrare å byggje
sjøkabel enn å reise master på strekninga Sima - Samnanger. Dessutan vil det ta
mykje lenger tid å få på plass kraftsambandet. Leiaren av Hardangerrådet,
Eidfjord-ordførar Anved Johan Tveit (Sp), seier han ikkje vil kommentere
lekkasjane på førehand. - No ser vi fram til å få ei uhilda framstilling, så får
vi ta stilling til det etterpå, seier Tveit til NTB. Kvam-ordførar Astrid
Farestveit Selsvold (Ap) seier ho er svært spent på rapportane. - Men uansett
løysing vil det vere kommunen vår som får den største belastninga, seier ho.
Kvam kommune er den einaste av Hardanger-kommunane som har vore skeptisk til
sjøkabel fordi det vil føre til at Kvam får eit ilandføringsanlegg like ved
Norheimsund. Kvam er òg den kommunen som vil få det lengste luftspennet over
tettbygde område. Dei fire utvala har sett på ulike tekniske, økonomiske,
miljømessige og samfunnsøkonomiske konsekvensar ved å velje sjøkabel i staden
for luftleidning på strekninga Sima-Samnanger. Egypt-turen gjekk i vasken 

Folkehøgskule-elevar i Førde skulle reise til Egypt i dag, men slik blir det
ikkje 

Fotoklassen på Sunnfjord folkehøgskule hadde førebudd seg grundig til 16 dagar i
Egypt. Planen var å lande i Kairo natt til onsdag, og etter ein tur innom
hotellet skulle dei rett til første høgdepunkt - pyramidane. Dramatisk endring i
helga - Fredag fekk vi beskjed frå kontakten vår i Kairo, Ali, om at det går
greitt, berre kom! Laurdag ettermiddag snakkast vi igjen, og då sa han at det
ikkje lenger var tilrådeleg. Natt til søndag kom meldinga frå
Utanriksdepartementet og då bestemte vi oss for å avlyse turen, fortel fotolærar
Arne Håberg. No vert det likevel tur, for gruppa hengjer seg på ei anna klasse
som onsdag reiser til Ecuador. - Gret i telefonen Lærar Arne Håberg understrekar
at vonbrotet til elevar og lærarar i Førde berre er smårusk, sjølv om avlysinga
er ergeleg. Gjennom hyppige telefonsamtalar med Ali i Kairo, har skulen fått eit
innblikk i uvissa og redsla til mange egyptarar. - Ali sat og gret sist eg
snakka med han, fordi han ikkje visste om han fekk mat til borna sine.
Minibankane er stengde og butikkane er tomme for mat. Ali fortel at
innbyggjarane i nabolaget har danna borgarvern og står vakt med slagvåpen. Dei
kjenner seg ikkje trygge nokon stad. Gjekk til angrep på fleire kvinner 

Braut arm og kom med drapstrugslar 

Mannen i 40-åra i Florø gjekk til angrep på sambuaren, tok tak i henne slik at
ho fekk vansklegheitar med å puste og kjende det knaste i tennene sine. Han
truga med å drepe kvinna om ho tok kontakt med politiet. Braut armen til kvinne
Nyleg måtte mannen svare for dette tilfellet, truslar, promillekøyring og vald i
Fjordane tingrett. I november i fjor kasta tiltalte ei kvinne i bakken slik at
ho braut overarmen, og han måtte også svare for tre tilfeller av
promillekøyring, eitt i båt og to i bil. Mannen hadde heller ikkje gyldig
førarkort og stoppa ikkje for politiet når dei prøvde å stoppe han. - Kjem ikkje
til å komme seg gjennom morgondagen I desember i fjor ringde han opp ein mann og
bad han om å ta seg i vare. Vidare sa han at mannen sikkert hadde sett
bremsespor frå når små born blei nedkøyrd, og at dette også kunne skje mannen.
Tiltalte sa også at mannen ikkje kom til å komme seg gjennom morgondagen. Mannen
var også tiltalt for å ha stelt nær 5000 kroner frå sambuaren sin, men dette
gjekk han fri for i retten. Han slapp også unna erstatningskravet frå kvinna.
Domfelt fleire gonger tidlegare Mannen er domfelt fire gonger tidlegare, seinast
i januar 2009. Dei kriminelle handlingane han har gjort blei gjort i prøvetida
etter andre kriminelle ting. Det var fjerde gongen mannen skulle domfellast for
promille, noko som tilseier ein streng dom, meinte retten, Tiltalte erkjende seg
skuldig i eitt av tilfella av promille, men sa seg elles ikkje skuldig. Fengsel
i 11 månader Mannen blei dømt til fengsel i 11 månader og må betale ei bot på
20.000 kroner. Tiltalte må betale sakskostnader på 2000 kroner. Dommen omfattar
den betinga dommen frå 2009. E39 er open att etter raskaos 

Gulen (firda.no): Europaveg 39 var tysdag mellombels stengd etter fleire jord-og
steinras i Gulen kommune. 

Eit større jordras har hamna midt i vegbana ved Instefjord i Gulen. 

Jord, stein og skog rasa ut i vegbana fleire stader i Ytre Sogn, noko som
medførte lange køar, spesielt på hovudfartsåra mellom Førde og Bergen. Fleire
stader E 39 er stengd ved Oppedal i Gulen som følgje av steinras. Eit anna
steinras gjer at E 39 òg er stengd ved Instefjord i same kommune. Fylkesveg 8 er
stengd ved Oppedal etter steinras mellom Oppedal og grenda Hest. Fylkesveg 1 er
stengd mellom Instefjord og Brekke etter eit jordras ved Instefjordtunnelen.
Geolog kom på staden Firda var i kontakt med Vegtrafikksentralen i Bergen, og
opplyste tidlegare i dag at alle overnemnde stader var stengd for all trafikk. -
Vi må sjølvsagt prioritere E 39, og vel no å flyge inn geolog for å vurdere den
vidare rasfaren i området, sa den vakthavande like etter klokka 11. Mykje nedbør
Årsaka til rasa er truleg store nedbørsmengder i Ytre Sogn det siste døgnet, og
alt måndag ettermiddag gjekk NVE ut og varsla om flaum- og rasfare på heile
Vestlandet. NVE sa då til Firda at det spesielt i indre strok ville vere stor
fare for stein- og jordras. Rydda opp fort Tysdag ettermiddag, like før klokka
13:00 meldte Statens Vegvesen att vegen igjen var open for normal trafikk. E 39
hadde då vore stengd frå cirka klokka 08:30. Sjølv om det i starten danna seg
lange køar på begge sider av rasstadane, løyste det seg etterkvart opp då
bilistane oppdaga alternative ruter. På veg sørover valde mange å ta ferje frå
Krakhella til Rutledal, og ny ferje frå Sløvåg til Leirvåg, før dei følge
skilting attende på E 39. Fleire jordras i Ytre Sogn 

Gulen (firda.no): Innbyggjarane på Engeset i Brekke har evakuert etter eit
større jordras tysdag morgon, òg i Brekke sentrum har der gått ras. 

Løa til Jon Herfinn Botnen fekk hard medfart i eit jordras like utanfor Brekke
sentrum tysdag. Det store jordraset på Engeset tok med seg både bilvegen og eit
sommarhus på ferda. 

Evakuerar frå Engeset I morgontimane tysdag gjekk eit større jordras på Tynning
i Engesetgrenda, innanfor Brekke i Gulen kommune. Den vesle grenda har kring 15
fastbuande, og i følgje rapportane skal fem gardar vere veglause etter raset,
samstundes som fleire kjellarar står fulle i vatn som følgje av ein pågåande
flaum i området. Jordraset var vel 20 meter breidt då det kom ned fjellsida, og
har i tillegg til vegen tatt med seg gavlveggen til eit ubebudd sommarhus. Dette
skal ha fått svært hard medfart, og vere nærast totalskadd. Alle dei fastbuande
i Engesetgrenda skal på eige initiativ ha bestemt seg for å evakuere frå bygda
på ubestemt tid, grunna stor fare for nye ras dei komande døgna. Òg ras i Brekke
Også i sjølve Brekke sentrum, vel 300 meter frå butikken i bygda, gjekk der
tysdag føremiddag eit jordras. Dette var noko mindre enn det som kom på Engeset
tidlegare om morgonen, men kunne likevel fort medført store skader. Jon Herfinn
Botnen fortel at han vart overraska då han rundt klokka 10:30 fekk telefonar frå
bekymra naboar som hadde sett raset kome. - Eg var ute å køyrte bil då eg fekk
beskjeden, og fekk litt sjokk. Eg trudde eg hadde full kontroll og oversikt over
vatnet i området, fortel Botnen. Han fortel vidare at det aldri har gått ras på
denne staden før, òg at det då bestefaren bygde huset i 1930 vart sagt at huset
var perfekt plassert i ly for eventuelle ras. - Men då var det vel kanskje helst
snøras dei tenkte på. Jordras har eigentleg aldri falle meg inn at skulle kunne
komme ned her, seier Botnen. I følgje Botnen har den raude løa hans (som synt på
hovudbiletet) blitt treft av jordraset, men klart seg høvesvis bra. - Det ser ut
til at den øvste løeveggen har tatt unna for mesteparten, fortel Jon Herfinn
Botnen. Fekk problem på Utvikfjellet 

Gloppen (firda.no): Utvikfjellet var stengd for all trafikk i fleire timar
måndag, etter at to trailarar køyrte seg fast. 

Ein fullasta tungtransport frå Nistad AS fekk trøbbel då han var på veg ned
Utvikfjellet måndag kveld. Utfor vegbana - Bilen har fått problem med den
friksjonsstyrte akslinga, som har tatt tak og gjort til at cirka halve traileren
hamna utanfor vegbana, fortel Oddvar Nyland ved NAF Byrkjelo. Episoden skjedde
på Øvreseth, omkring rett ved avkøyringa mot Reed på veg opp Utvikfjellet frå
Byrkjelo. Måtte ut på tur Bilistar som skulle over fjellet mot Stryn, hadde
dermed ikkje anna val enn å snu og køyre til Sandane, for deretter å ta ferje
over Nordfjorden. Uhellet skjedde like før klokka 18, og vegen over Utvikfjellet
vart ikkje opna att for normal trafikk før klokka var 22. Hardt ut mot lukka
LO-arrangement 

Førde (firda.no): Fagforbundet skal arrangere lukka valkampopning for spesielt
inviterte. Ingen frå dei borgarlege partia står på gjestelista. 

Fylkesleiar i Framstegspartiet, Frank Willy Djuvik. Solveig Løken Norevik er
leiar i Fagforbundet Sogn og Fjordane. Ove Håkonsen er Frp sin ordførarkandidat
i Førde, og sjølv mangeårig fagforbundsmedlem. 

Fylkesleiar i Framstegspartiet, Frank Willy Djuvik, er i harnisk over at ingen
frå opposisjonen får halde appell under Fagforbundet si valkampopning.
Kritikkverdig Den 4. august kjem Fagforbundet sin landsomfattande valkampturnè
til Sogn og Fjordane. Arrangementet skal føregå i kinosalen i Førdehuset, og på
programmet står appellar utelukkande frå dei raudgrøne fylkespolitikarane, så
vel som konsert med Åge Aleksandersen & Sambandet. - Det er uforståeleg kva
Fagforbundet skal med ei valkampopning, når dei ikkje stiller til val, meiner
Djuvik. - Det er kritikkverdig nok at fagrørsla overausar Arbeidarpartiet med
millionar i valkampstøtte, men at dei i tillegg brukar millionar av kroner på å
drive valkamp for enkeltparti i eit lokalval framstår for meg som utidig
politisk korrupsjon, held han fram. Djuvik meiner arrangementet i Førde, saman
med dei 17 andre heilt like arrangementa som er planlagd rundt om i landet,
synleggjer alt for sterke band mellom dei raudgrøne partia og fagrørsla. I eit
lesarinnlegg på firda.no tar han i dag eit kraftig oppgjer med Fagforbundet sine
framgangsmåtar. LO: - Dette er eit lukka arrangement Fylkesleiar i Fagforbundet
Sogn og Fjordane, Solveig Løvik Norevik, er tydeleg på at FrP og andre
borgarlege parti ikkje er velkomne på arrangementet. - Dette er eit lukka
arrangement i regi av LO nasjonalt, kor vi inviterer inntil 600 av våre medlemer
i Sogn og Fjordane til eit aldri så lite Kick-Off før valkampen. Fagforbundet
har gjort dette i ei årrekkje, men det er første gang det vert lagt opp på denne
måten, med eit storarrangement i kvart fylkeslag, seier Norevik. - Men er det
rett å berre invitere raudgrøne politikarar til å halde appellar? - Det er ei
avgjersle som er fatta høgare oppe i LO-systemet, og vert gjort likt over heile
landet, men vi har valt å invitere dei tre partia vi føler står for det same
verdi- og grunnsynet som Fagforbundet, og i år er det Ap, Sp og SV, fortel
fylkesleiaren vidare. - Du fryktar ikkje å støte frå deg LO-medlemmar som ikkje
stemmer raudgrønt? - Vi er klar over at mange av våre medlemmar stemmer
borgarleg, men håpar sjølvsagt ikkje miste dei på bakgrunn av dette, seier
Norevik. Fylkesleiaren legg til at det kan verte aktuelt med eit seinare, og
ope, arrangement kor alle partia får høve til å halde appellar. Ordførarkandidat
skuffa FrP sin ordførarkandidat i Førde, Ove Håkonsen, er frustert og fortvila
over korleis Fagforbundet går fram. Han har sjølv vore medlem av LO-forbundet
dei siste 25 åra, og kjenner seg motarbeidd. - Eg har kjempa for arbeidarar sine
rettar i 25 år, og skjønner ikkje kvifor Fagforbundet ynskjer å motarbeide meg,
seier Håkonsen og spør retorisk: - Kor mange andre fagforbundsmedlemer er det
som stiller som ordførarkandidatar? Håkonsen meiner Fagforbundet gjer feil når
dei vel å bruke store delar av medlemmane sine innbetale kontingentar på å drive
valkamp for parti som mange av medlemmane ikkje sympatiserer med. - Det kjennes
rart at min eigen kontingent skal brukast til å drive valkamp mot meg sjølv,
seier Håkonsen. Menn skadde i arbeidsulukker 

To menn er frakta til sjukehus etter arbeidsulukker på Sandane og i Gaular. 

Illustrasjonsfoto. 

Fall fire meter Ein 56 år gamal mann skal rundt klokka halv eitt ha falle ned
frå eit hustak, treft eit stillas, og deretter falle ned på ein grasplen. Samla
fallhøgde vert antatt å vere omkring fire meter. Politiet trur årsaka til fallet
er at han mannen mista balansen, og opplyser vidare om at han er frakta til
røntgen ved Førde sentralsjukehus med mistanke om brotskadar. AMK kunne klokka
15.00 ikkje seie noko meir om tilstanden til mannen, men det skal ikkje vere
snakk om livstrugande skader. Gaular lensmannskontor kjem òg til å sjå på saka,
sjølv om dei ikkje er snakk om noko kriminelt. Fall frå stige på Sandane Seinare
tysdag ettermiddag fekk politiet melding om eit nytt arbeidsuhell. Denne gong i
eit lager på Sandane i Gloppen. Ein mann skal ha skada seg etter å ha falle ned
frå ein stige som hadde sklidd. Fallet vart på cirka to meter, og mannen i
30-åra vart send med ambulanse til sentralsjukehuset. Person skadd etter
utforkøyring 

Lærdal (firda.no): Ein bil med tre personar ombord har køyrt av vegen på E16 i
Lærdal. 

Fleire ambulansar, politi og brannvesen rykka ut til ei trafikkulukke i Lærdal
like før klokka 17.30 

Personbilen skal ha køyrt av vegen og inn i ein hekk langs E16 mellom Lærdal
sentrum og Ljøsne, opplyser operasjonsleiaren ved politikammeret i Florø. Mykje
uvisst I følgje politiet var det tre personar i bilen, og minst èin av dei skal
vere skadd. - Det er samstundes for tidleg å seie noko om kva type skader
personen har fått, og kor alvorleg det kan vere, seier politiet, som heller
ikkje vil spekulere i årsak til ulukka på det noverande tidspunkt. Firda.no
oppdaterar saka. Dødsulukke på E16 

Ein person omkom, og ein er alvorleg skadd etter trafikkulukke mellom
semitrailer og varebil ved Gudvangen. 

Ulukkesstaden i Gudvangen. Den forulukka varebilen. Traileren som krasja med
varebilen. 

Klokka 18.33 tysdag kveld vart det meldt om ei trafikkulukke på E16 ved
Gudvangen. Ein utanlandsk semitrailer og ein norsk varebil kolliderte, og to
personar var involverte. Klokka 19.20 melder politiet at føraren av varebilen er
omkommen etter ulukka. Føraren av semitraileren er frigjort etter å ha vore
fastklemd, og vert sendt til Haukeland Universitetssjukehus med alvorlege
skadar, opplyser politiet klokka 19.55. Ambulanse, brannvesen og politi er på
staden. E16 vert opna for manuell dirigering, opplyser politiet klokka 20.30.
Nedbøren held fram med full styrke 

Forrige døgn var Sogn og Fjordane landets våtaste fylke. Lite tyder på at vi
misser den tittelen dei komande timane. 

Hunden Sanko såg i motsetning til bilistane ikkje ut til å late seg skremme av
overflauming på vegane i Stardalen tysdag ettermiddag. Prestefossen på Vie er i
ferd med å vekse seg stor, biletet er tatt tysdag litt før klokka 20.
Vassføringa i Jølstra langs Festplassen i Førde tysdag kveld. 

Som følgje av nedbøren som kom måndag, natt til tysdag og tysdag morgon, er
vassføringa framleis aukande mange stader i fylket. Nytt flaumvarsel - Vi ventar
store nedbørsmengder over heile Vestlandet frå tysdag kveld og det neste
døgeret, skriv NVE i ei pressemelding. - Grunna gårsdagens nedbør er vassføringa
aukande, og forventast å halde fram med å auke i dei fleste vassdraga i heile
landsdelen, heiter det vidare. - Først ut på dagen torsdag ventar vi mindre
nedbør, men før dette har vassføringa truleg kulminert på eit nivå over
5-årsflaum, skriv NVE. Direktoratet er spesielt bekymra for brevassdrag, og
nedbørsfelt kor der framleis er snø, i og med at vatn frå bre- og snøsmelting
alltid kjem i tillegg til varsla nedbør. - Sidan det er relativt varmt for tida,
og temperaturen ventast å vere stabilt høg, må ein ta høgde for at slik smelting
skjer, informerer NVE. Stor fare for nye ras Fleire store- og små lausmasseskred
vart utløyst i fylket tysdag, òg spesielt ytre delar av Gulen vart hardt råka.
Dei komande timane er det gode sjansar for at nye ras kan gå, trur NVE. - Store
nedbørsmengder medfører alltid auka fare for jord- og steinskred, opplyser dei.
- Spesielt gjeld dette i terreng med bratte skråningar, og langs bekkefar og
elveløp med stor vassføring, skriv dei vidare. Nedbør i byttevis Storm Weather
Centre i Bergen varslar tysdag kveld betydeleg med nedbør gjennom natta, òg i
morgontimane onsdag. Sjekk varselet for staden du oppheld deg her. 

Alle permitterte innan 1. mai 

Tre industribedrifter i Askvoll permitterer truleg alle sine tilsette. 

Klausen Mek. permitterer alle sine tilsette innan 1. mai. Foto Ingunn Osland 

Frå 1. mai vil truleg alle dei 50 som jobbar i industrien på fastlandet i
Askvoll vere permitterte, skriv Firda i dag. 26 av dei er tilsette ved Klausen
Mek., 18 på Helle Fabrikker og fem på Stongfjorden mekaniske. Ved Helle
Fabrikker i Holmedal er det allereie stilt. Dei 18 tilsette i produksjonen vart
permitterte 1. april. Klausen Mek. permitterer mellom 20. april til 1. mai alle
sine tilsette. Stongfjorden Mekaniske har sendt ut permitteringsvarsel til alle
sine fem tilsette frå 17. april. Om alle der blir permitterte og kor lenge er
førebels uklart. Arne Klausen ved Klausen Mek. jobbar no ut frå at permisjonane
vil vare ut august mens Helle Fabrikker førebels har permittert dei tilsette ut
mai månad. Traktorvandalar på ferde 

Knuste ruter og punkterte dekk. 

Aurland kommune sin traktor fekk hard medfart siste påskedagen. Seks ruter vart
knuste og eitt dekk punktert etter at vandalar hadde vore på ferde. Trist
oppleving Ifølgje Sogn Avis skal vitne som kommunetilsette har snakka med, sagt
at hærverket truleg skjedde mellom klokka 15.00 og 18.00 måndag. - Då vi var i
Flåm måndagskvelden, fekk vi sjå at alle dei seks rutene var knuste, og at
framdekket var punktert, seier maskinkøyrar i Aurland kommune, Jonny Bøe. - Det
er ei svært trist oppleving, seier Bøe, som ikkje har noko meining om kven som
står bak ugjerningane. Held hjorten under oppsyn på nett 

I alt skal 17 hjortar i Luster, Leikanger og Sogndal, samt tre i Vik overvakast
på Internett i vår. 

Illustrasjonsfoto. Foto Stig Roger Eide 

- Vi har fått merkt fleire dyr enn venta, seier viltforvaltar Maria Knagenhjelm
i Luster kommune til Sogn Avis. Ho tykkjer det er bra å få merka så mange
hjortar på ein vinter i regionen. Siste vart merkt i påska I løpet av
vintersesongen har altså 17 dyr fått halsband i Luster, Sogndal go Leikanger.
Den siste var ein bukk på Eikjastrondi i Marifjøra, som fekk halspryd i påska.
Dagleg kan ein følgje med på nettet kvar dyra oppheld seg. Raskare enn ein hadde
trudd Målet med merkinga er å få meir kunnskap om hjorten sine trekkruter. -
korleis hjorten trekkjer er eit viktig spørsmål. Dyra trekkjer nok raskare enn
vi i utgangspunktet hadde trudd. Dei kan gå mange mil på få timar, seier
Knagenhjelm. 733 sjekka etter Sløvåg-eksplosjon 

Langt fleire enn planlagt melde seg. 

733 personar har vore gjennom helsesjekk etter Vest Tank-eksplosjonen. På
biletet utfører Bjørg Eli Hollund, prosjektleiar for undersøkinga, lungetest på
Vidar Rotnheim. Foto Bent Are Iversen 

Første runde med helsesjekk etter eksplosjonen ved tankanlegget Vest Tank i 2007
vart avslutta før påske. I løpet av fire månader har 733 personar vore gjennom
blodprøvar, lungetestar og legesamtalar. I fleire månader etter eksplosjonen
spreidde vond lukt seg i Sløvåg-området, og fleire hundre menneske fekk problem
med kvalme, hovudverk og andre plager. - At vi fekk så mange fleire enn dei som
først var innkalla, kom overraskande på oss. Mange var folk som hadde hatt
oppdrag i Sløvåg under eller etter eksplosjonen, men ikkje budde i nærleiken,
seier Tor B. Aasen til Bergens Tidende. Aasen leiar yrkesmedisinsk avdeling ved
Haukeland Universitetssjukehus, som står for sjølve helseundersøkinga.
Undersøkinga er delt over fem år, men dei første svara kjem i slutten av juni i
år. - Dei fleste som har vore innom har kommentert lukta. Men plagene har minka
med tida, seier prosjektleiar for undersøkinga, Bjørg Eli Hollund, til Bergens
Tidende. Rush etter skattekode 

Titusenvis av skattebetalarar har mista koden for å endre sjølvmeldinga. 

Rett før påske begynte Skattedirektoratet å merke at mange av skattebetalarane
ikkje er like flinke til å ta vare på brev dei har fått i posten. I desember
fekk 3,7 millionar tilsendt pinkodane for å kunne levere sjølvmeldinga på
nettet. Totalt har Skattedirektoratet registrert at 77.700 har bestilt nye
pinkodar. - Før påske fekk vi mellom 6000 og 8000 bestillingar om dagen som
melde at dei mangla pinkodar. Vi ventar minst like mange dei siste dagane mot
tidsfristen, seier kommunikasjonsrådgjevar Anne Bjerke i Skattedirektoratet til
Dagens Næringsliv. Innan utgangen av 30. april må endringane av sjølvmeldinga
vere levert. Dersom ingen endringar blir gjort, blir utfallet av skatteoppgjeret
for 2008 slik skattemyndigheitene har rekna det ut. Dersom ein manglar
pinkodane, vil ein få dei i god tid før tidsfristen om ein bestiller dei no. -
Det tar to virkedagar frå vi har mottatt bestilinga til mottakaren får dei
tilsendt, seier Bjerke til Dagens Næringsliv. Kan få plass på nytt lag 

Åge Skinstad går langt i å love Roger Aa Djupvik ein plass på impulslaget. 

Matching: Roger Aa Djupvik er ute etter best mogleg matching på trening. No kan
han få det gjennom impulslaget til skiforbundet. Foto Asgeir Årdal Firda Media
PB.160, 6801 Førde. 57833300 www.firda.no 

Torsdag og fredag møtest landslagsleiinga på Gardermoen for å diskutere
sportsleg opplegg og lagstrukturar for kommande sesong. Skal gjere endringar Då
kan Roger Aa Djupvik få eit plaster på såret etter vrakinga frå
allroundlandslaget. - Det er ikkje bestemt noko endeleg rundt impulslaget for
neste sesong, men det er på det reine at det blir endringar. Mitt ønske er å
fornye det litt, med ei endå meir framtredande ungdomslinje, seier Åge Skinstad
til langrenn.com. Laga klare på måndag Han understrekar at impulslaget ikkje
skal vere ein fallskjerm for løparar som fell ut av landslaget. Men: - Sara
Svendsen og Roger Aa Djupvik er ikkje på elitelandslaget, men har gjennom
samanlagtsigrar i Skandinavisk Cup sikra seg verdscupdeltaking fram til jul. Det
betyr at vi bør sikre at dei er innom landslagssystemet i løpet av hausten både
med tanke på utstyr og støtteapparat, seier Skinstad. Juniorlandslag, impulslag
og sprintlandslag for damer vert presenterte kommande måndag. Blir sjef for
stormuseet 

Anne- Marie Førde (60) har fått tilbod om sjefsjobben for det nye stormuseet i
Sogn og Fjordane. 

- Eg ser på jobben som ei veldig spennande utfordring, seier Førde, som i dag er
avdelingsleiar på landbruksmuseet i Møre og Romsdal. Førde fekk tilbod om jobben
som adm.dir tysdag. Halvt nordfjording Førde har også bakgrunn frå
Nordlandsmuseumet. I tillegg har ho jobba på Kystmuseet og på Nordfjord
Folkemuseum. - Eg søkte jobben fordi det er ei kjempespennande utfordring, seier
60-åringen som er halvt nordfjording. - Eg har røter frå Ålfoten, så hjartet
mitt banker for Sogn og Fjordane, seier Førde som ser fleire utfordringar med
den nye jobben. Fleire utfordringar - Eg kjem ikkje til duk og dekka bord om eg
takkar ja. I forhold til museumsreforma som har gått over fleire år, så er det å
samle musea under ein paraply ei utfordring i seg sjølv, seier 60-åringen. Førde
bur på Vestnes i Møre og Romsdal i dag og var ein av fem søkjarar til stillinga.
Fem søkjarar Konstituert adm.dir Aage Engsæter, i dag direktør for Heibergske
samlingar var også ein av søkjarane. I tillegg var Jan Kokkin, Rolf Bjarne Sund,
og Cathrine c. A Stang også på søkjarlista. Konsolideringa I januar blei avtalen
som konsoliderer dei fem musea i Sogn og Fjordane formelt signert. Dermed blir
De Heibergske samlingar - Sogn Folkemuseum på Kaupanger, Sunnfjord Museum i
Movika i Førde, Nordfjord Folkemuseum på Sandane, Kystmuseet i Sogn og Fjordane
(Florø) og Sogn og Fjordane Kunstmuseum (Førde) samla under ein
fellesadministrasjon. Få, men gode søkjarar Saman med dei fem museumsavdelingane
inngår fellesadministrasjonen, styret og rådet i den nye museumsorganisasjonen.
Leiar av styret er Arne Kyrkjebø, var godt nøgd med søkjarane til stillinga. -
Det kunne sjølvsagt vore fleire, men dei som søkte var gode kandidatar, seier
Kyrkjebø. Likeverdige einingar Dei fem musea held som likeverdige avdelingar med
eigne namn i den konsoliderte museumseininga. Dei tidlegare eigarane av musea
overdreg det faglege, administrative og økonomiske ansvaret til det nye museet.
Ein fellesadministrasjon er etablert med ein ny administrerande direktør. Målet
med samanslåinga er å skape ein sentral kulturell institusjon som kan setje
kulturpolitiske saker på dagsorden. Underskotet veks i Måløy 

Underskotet etter Tall Ships Races i Måløy er komme opp i nesten 16 millionar
kroner. 

Underskotet etter Tall Ships Races i Måløy veks, og kontrollutvalet i Vågsøy
kommune veit ikkje når dei kan levere frå seg eit endeleg resultat. Foto Bent
Are Iversen 

Når den millionen Vågsøy kommune har vedtak på å støtte TSRM med er rekna inn,
er underskotet etter skutefesten i Måløy oppe i 15,9 millionar kroner.
Kontrollutvalet i Vågsøy kommune veit ikkje når dei kan levere frå seg eit
endeleg resultat. - Vi treng tid - Vi veit at det vi kjem med vil bli lest med
lupe. Derfor er det viktig for oss å gjere ein så god jobb som mogeleg. Akkurat
det er langt viktigare enn å bli tidleg ferdig, seier leiar i kontrollutvalet,
Inger Grethe Dalehamn (Frp) til Fjordenes Tidende. Ho fortel at utvalet ofte har
møter, og at dei jobbar så raskt dei kan. - Vi er vanlege folkevalde og vi treng
tid på å gå gjennom det omfattande materialet, seier Dalehamn til Fjordenes
Tidende. Ekstrarekning vurdert Distriktsrevisor Markvard Sunde i Kommunerevisjon
Nordfjord har vore med på alle møta i kontrollutvalet. Han utelukkar ikkje at
det kan bli aktuelt for Kommunerevisjon Nordfjord å sende ei ekstrarekning til
Vågsøy på grunn av meirarbeid etter det store underskotet frå TSRM. Førde jaktar
ny trenar 

Arild Undheim har takka nei - Førde står utan erstattar. 

Takkar av: Arild Undheim trenar ikkje Førde neste år. Foto Rune Fossum Avishuset
Firda 

- Undheim har gjort ein kjempejobb for klubben, og vi har forståing for at han
ikkje vil bruke fullt så mykje tid på volleyball framover, seier Helge Robert
Midtbø. Arild Undheim har gjeve Førde Volleyballklubb melding om at han takkar
av etter tre år som trenar for elitelaget. Har ingen arvtakar Dei tre åra har
enda med mellom anna VM-gull, seriegull, deltaking i Nordic League og europacup
i Førdehuset. I dagens Firda varslar Undheim at ungane no skal få meir tid med
pappa. - Eg klarer ikkje lenger å gje eitt hundre prosent, og då er det på tide
å la andre ta over. Dessutan har eg dårleg samvit for ungane, som har sett meg
lite dei siste åra, seier Undheim. No er Førde si utfordring å finne ein
arvtakar til suksesstrenaren. - Vi har jobba med det ei stund, og ser både
lokalt og utanfor fylket. Men akkurat no har vi ingen aktuelle kandidatar,
opplyser Midtbø. Ikkje god nok plassering Det er Frank Kalstad som jobbar med
trenarspørsmålet for Førde, og han har til no ikkje fått napp etter å ha gått
ein runde internt i klubben. Målet er uansett at Førde skal liggje i toppen av
norsk volleyball. Samstundes skal sunnfjordingane vere best på rekruttering. -
Tredjeplassen i år var ikkje god nok. Vi burde ha pressa Nyborg, så sånn sett
var det ein skuffande sesong, vedgår leiaren. Til Afrika med suksessformel 

Skal gje kvinnelege gründerar suksessoppskrifta på "The Moods Story". 

Dagleg leiar Gro Flølo i Farmhouse er stolt over at strynefirmaet har fått
prestisjeoppdraget med å formidle gründeroppskrifta til kvinner i Aust-Afrika.
Simen Staalnacke og Peder Børresen i Moods of Norway er i Uganda for å undervise
afrikanske kvinner i merkevarebygging, marknadsføring og entreprenørskap.
Biletet er frå Moods of Norway sin presentasjon av haust og sommarkolleksjonen
for 2009 under eit show på Norsk Folkemuseum. Foto Ravindra Seneviratne Foto
Thomas Sivertsen, ANB 

Strynefirmaet Farmhouse Norwegian Creative Center inngjekk nyleg samarbeid med
Handels- og Servicenæringens Hovedorganisasjon (HSH) si avdeling for
internasjonal handel. Farmhouse har fått prestisjeoppdraget med å gje kvinnelege
gründerar i Aust-Afrika suksessoppskrifta på "The Moods Story", skriv
Fjordingen. Spennande Stryn - Det er fantastisk å få eit slikt oppdrag. Frå HSH
si side vart det lagt vekt på at Stryn har eit spennande design- og
gründermiljø, seier dagleg leiar Gro Flølo i Farmhouse til Fjordingen. Åtte
personar frå Farmhous, CSR Management og Stryn Næringshage skal i løpet av 2009
til Uganda og Kenya for å lære kvinnelege gründerar om design, merkevarebygging
og entreprenørskap. Utgangspunkt i Moods - Vi tek sjølvsagt utgangspunkt i
suksesshistoria til Moods og Norway, seier Flølo til Fjordingen.
Moods-gründerane Simen Staalnacke og Peder Børresen er i desse dagar i Uganda
saman med Helge Gjørven frå Stryn Næringshage for å dele sin kunnskap. 54 nye
p-plassar 

Ferdige om ein månad. 

Blir flatt: Tidlegare stod den gamle yrkesskulen i Førde her, bygningen vart
også brukt som lager for Sogn og Fjordane Teater. No blir det parkering her på
nabotomta til Bergehallen. Foto Tone Merete Lillesvangstu 

Om ein god månad får sørsida i Førde 54 nye parkeringsplassar. Den gamle
yrkesskulen er riven og jamna med jorda. - I første omgang er det planlagt
parkeringsplass for 54 bilar, opplyser einingsleiar for teknisk drift i Førde
kommune, Asbjørn Etterlid. - Kan det bli snakk om å lage parkeringshus på tomta?
- Det veit eg ikkje. På sikt kan det sjølvsagt bli noko anna, men førebels skal
det asfalterast og merkjast for 54 parkeringsplassar, seier Etterlid. Området
skal planerast og rettast av, og så skal det justerast noko før asfalten skal på
plass. - Vi har ikkje sett ein nøyaktig dato, men held vêret seg, er det truleg
ferdig om ein månad, seier Etterlid. Dermed kan kanskje Førde få 54 nye
parkeringsplassar til nasjonaldagen 17. mai. Stadig fleire vel dekkhotell 

Klar trend i dekkbransjen. 

Praktisk: Dagleg leiar hjå Bil & Dekkservice, Tore Olsen, trur kundane meiner
det er meir praktisk med dekkhotell. Kjøper heller tenster: Salsleiar hjå Førde
Vulk, Ståle Kvammen, merkar ein aukande tendens til at folk heller kjøper
tenester enn å utføre oppgåva sjølve. Foto Tone Merete Lillesvangstu Foto Tone
Merete Lillesvangstu 

- Per i dag har vi om lag 500 kundar som nyttar dekkhotellet vårt. Dette er noko
som har vakse ganske mykje berre dei siste åra. Kanskje har det med
byggjeskikken i Førde å gjere, husa eller leilegheitene har ofte lite bodplass,
og då er det kjekt å få stabla vekk vinterdekka sine ein annan stad. Fire dekk
tek faktisk litt plass, seier salsleiar hjå Førde Vulk, Ståle Kvammen, og legg
til at stadig færre gjer noko som helst med bilen sin sjølv lenger. Populær
teneste - Folk vel å kjøpe seg tenester, seier Kvammen. Og han er ikkje åleine
om å merke dekkhotell-trenden. - Drifta av dekkhotell er stadig aukande. Utan at
eg har nøyaktig tal, så har vi iallfall 300 kundar som lagrar dekka sine her.
Dette blir berre meir og meir populært, seier dagleg leiar ved Dekkmann, Frode
Romarheim. Hjå Bil & Dekkservice har dei om lag 400 dekksett på dekkhotellet.
Sjekkar standen - Vi merkar at det vert meir og meir populært for kvart år. Det
heng nok i hop med at bustadene i sentrum ofte berre har carport og null
lagringsplass. Då er det ikkje godt å få plassert dekka sine nokon stad.
Dessutan er dette enkelt og greitt for forbrukar. Ikkje berre får dei skiftet
gjort, men dekka blir skikkeleg reingjorde, og vi sjekkar også kva stand dekka
er i. Er det trong for eitt eller fleire nye dekk, har vi alt klart, seier
dagleg leiar ved Bil & Dekkservice, Tore Olsen. Fekk ny heimekamp i cupen 

Florø er siste hinder på vegen mot NM for Høyang. Sjekk oppsettet for dei lokale
laga her. 

Nytt avansement? Edin Agovic og Høyang har fått ny heimekamp i kvaliken til NM.
Foto Rune Fossum Avishuset Firda 

Høyang slo ut Årdal på heimebane i den første kvalifiserande runden til NM i
fotball. No er det klart at raudtrøyene igjen får heimekamp i den andre
kvalikrunden. Denne gongen ventar Florø på Sletta - vinnaren går vidare til den
første ordinære runden av årets NM. Dette er oppsettet med dei lokale laga i
cupen: Høyang - Florø Fjøra - Tertnes Stryn - Tornado Måløy Speledato er sett
til 22. april. Sjekk heile cupoppsettet her. 37 % meiner dei har dårleg råd 

Mange i Sogn og Fjordane er uroa for økonomien sin. 

Få oversikt: Avdelingsbanksjef i Postbanken i Førde, Margunn Horstad, rår folk
til å skaffe seg oversikt over økonomien sin, dersom dei kjenner seg uroa. Foto
Arne Stubhaug Arne Stubhaug, Firda 

Det syner ei undersøking om folk sin personlege økonomi, gjort av Synovate for
Postbanken. 37 prosent av dei spurde i Sogn og Fjordane seier dei opplever å ha
dårleg råd, og 40 prosent uttrykkjer bekymring for å låne over evne. Kvar fjerde
låntakar vurderer fastrente. Vurderer fastrente - Ein del kundar tek kontakt med
oss for å vurdere fastrente. Med det låge rentenivået som vi har i dag kan folk
som er pressa økonomisk, eller som av andre grunnar vil ha faste renteutgifter,
skaffe seg full kontroll over utgiftene kvar månad for ein billeg penge. Eg vil
likevel ikkje rå folk til å spekulere i at dei skal tene pengar på fastrentelån,
seier avdelingsbanksjef i Postbanken i Førde, Margunn Horstad, og legg til at
flytande rente som regel er rimelegare enn fastrente over tid. Få hjelp til
oversikt I alt 17 prosent av dei spurde i Sogn og Fjordane har utsett innkjøp
som følgje av den ustabile situasjonen i verdsøkonomien. Elles i landet er talet
12 prosent. - Mitt råd til folk som er uroa for sin personlege økonomi, er at
dei så raskt som råd tek kontakt med banken sin og får hjelp til å selje opp ei
oversikt over inntekter og kostnader, samt utarbeide ein spareplan, seier
Horstad. I same undersøkinga seier 61 prosent at dei opplever å ha god råd,
tilsvarande tal for resten av landet er 81 prosent. 38 prosent i fylket trur dei
vil ha betre råd om 12 månader, medan berre 4 prosent trur dei vil ah dårlegare
råd. 46 prosent har bustadlån, og 23 prosent vurderer å binde renta, medan 9
prosent av dei spurte har alt bunde renta. Leitar etter sakna mann 

Kom ikkje heim frå påsketur. 

Det er sett i gang ein leiteaksjon etter ein 50 år gammal mann som ikkje er
komen heim frå påsketur i Aurlandsfjella. - Mannen vart meld sakna av ein
kollega onsdag, opplyser operasjonsleiar ved Sogn og Fjordane politidistrikt,
Kjell Biesmans til firda.no. Er lokal Mannen er frå Aurlandstraktene. Politiet
har ikkje informasjon om når mannen la ut på tur. - Vi veit ingenting om det.
Han skal ha vore åleine, men kor lenge han har vore borte, veit vi ikkje. Vi har
funne bilen hans i Kvamsdalen, og tek utgangspunkt i det. Men vi veit ikkje om
han har gått frå hytte til hytte, eller om ha har hatt tilhald på ei bestemt
hytte. Dessutan er det eit enormt område å leite i, seier Biesmans. Mannskap frå
politiet, Røde Kors samd skuterpatruljar deltek i leiteaksjonen. Vêret i området
er godt. Hotellkjøpar trekte seg 

Jølster Hotell er framleis til sals. 

Jølster Hotell er framleis til sals, etter at ein interessert kjøpar trekte seg.
Foto Katrine Sele 

- Det viser seg no at det ikkje blir noko sal av hotellet i denne omgang, skriv
eigar av Jølster Hotell, Ottar Øygard, i ei pressemelding. Ifølgje Øygard er ein
kjøpar frå USA ikkje lenger aktuell som ny eigar av hotellet. Vedkommande var
formidla av ein familie i Luster. - Vi seier oss leie for den forvirringa som
dette har skapt, seier Øygard. Hotellet er no opna for sesongen og blir drive
som før. - Men det er framleis til sals eller til leige, seier Øygard. Slo ring
om Simon 

Markering i Florø samla 150 støttespelarar 

Appell: 150 møtte fram i solidaritetsarrangementet for Simon torsdag
ettermiddag. Appell: Kåre bakken heldt hovudappellen på solidaritets
arrangementet for Simon. 

Florøværingane har ikkje gløymt Simon. Drygt 150 menneske samla seg å torget i
byen torsdag kveld med krav om at niåringen og far hans skal få bli i Norge
Appellar og kulturinnslag var avslutta med Halvdan Sivertsens Sommerfuggel i
vinterland som allsong. Les også: Simon må reise tilbake til Italia Dagens
hovudappellant, Kåre Bakken, som i nittiåra tok seg av kyrkjeasylantar i
Batalden utanfor Florø, kalla markeringa ei åtvaring til alle om kva som er i
ferd med skje viss vi ikkje passar på, kva slags haldningar som snik seg inn og
som undergrev dydar som, solidaritet, nestekjærleik og humanisme. - Men Simon er
framleis blant oss her i Florø, avslutta Bakken, og vi krev at han skal få bli!
Kvitstripa på E39 enda i grøfta 

Vegvesenet leitar etter årsaka til at kvitstripa flassar av. 

Avskala kvitstripe forsøplar langs E39 i Førde. 

Store mengder kvit plast frå øydelagde kvitstriper skjemmer ut grøftene langs
E39 på Hafstadflata i Førde. Kvitstripene har flassa av i løpet av vinteren, og
Vegvesenet leitar no etter årsaka til at dette har skjedd. Ifølgje Åsmund Espe
er det truleg dårleg vêr som er årsaka til kvitstripe-problemet. - Vi fekk
trøbbel sist haust fordi det var vanskelege vêrforhold. Det var mykje nedbør, så
vegbana rakk ikkje å tørke opp. Derfor vart det nok utført arbeid under forhold
der ein normalt ikkje ville lagt kvitstripe, seier Åsmund Espe til Firda.
Kristen-Einar Midthjell i Statens vegvesen peikar også på feil på materialet
eller brøyteskader i vinter som andre moglege årsaker. Kvitstripa enda i grøfta

Førde (ANB): Vegvesenet leitar etter årsaka til at kvitstrippa flassar av. 

Avskala kvitstripe forsøplar langs E39 i Førde. 

Store mengder kvit plast frå øydelagde kvitstriper skjemmer ut grøftene langs
E39 på Hafstadflata i Førde. Kvitstripene har flassa av i løpet av vinteren, og
Vegvesenet leitar no etter årsaka til at dette har skjedd. Ifølgje Åsmund Espe i
Vegvesenet er det truleg dårleg vêr som er årsaka til kvitstripe-problemet. - Vi
fekk trøbbel sist haust fordi det var vanskelege vêrforhold. Det var mykje
nedbør, så vegbana rakk ikkje å tørke opp. Derfor vart det nok utført arbeid
under forhold der ein normalt ikkje ville lagt kvitstripe, seier Åsmund Espe til
Firda. Kristen-Einar Midthjell i Statens vegvesen peikar også på feil på
materialet eller brøyteskader i vinter som andre moglege årsaker. (ANB)
Akuttberedskap i lufta ute av spel 

Luftambulanse og redningshelikopter får ikkje fly. Er du råka av kaoset i
flytrafikken? Kontakt oss på 57 83 33 33, redaksjon@firda.no eller send MMS med
kodeord FITIPS til 2005. 

Oskeskyene som har lagt seg over landet etter vulkanutbrotet på Island fører til
at luftambulansen til Helse Førde og redningshelikopteret i Florø er sette på
bakken. Dermed er fylket utan akuttberedskap i lufta, ein situasjon som også
gjeld for dei fleste andre stader i landet. - Det er klart at denne situasjonen
svekkar beredskapen vår. Luftambulansen er i første omgang sett på bakken fram
til klokka 14, seier informasjonssjef Arne Eithun i Helse Førde. Ifølgje Avinor
er det uvisst kor lenge luftrommet vil vere stengt, men det vil verte gjort ei
ny vurdering klokka 12 i føremiddag. - Det som gjer denne situasjonen ekstra
spesiell, er at vi ikkje kan få assistanse frå luftambulanse andre stader i
landet sidan situasjonen er den same der også, seier Eithun. Dermed er
akuttberedskapen avgrensa til ambulansebilar og ambulansebåtar. Ifølgje Eithun
vert personellet på luftambulansen no brukt for å styrkje beredskapen på
ambulansebilane. Alle helikoptera til Hovudredningssentralen i Sør-Norge er også
sette på bakken, noko som også råkar redningshelikopteret i Florø. Fødande
sviktar lokalsjukehus 

Få Lærdals-kvinner føder på eige sjukehus. 

Lærdal sjukehus. 

Bygdefolket går i protesttog for å berge lokalsjukehusa, men få av dei fødande
brukar sitt eige lokalsjukehus. I ein rapport som konsulentselskapet
PricewaterhouseCoopers (PWC) har utført på bestilling frå Helse Førde, går det
fram at mange av kvinnene nyttar større sjukehus når dei sjølve skal føde, skriv
Bergens Tidende. Tre av fire til andre sjukehus Ifølgje rapporten fødde berre 27
prosent av dei gravide i indre Sogn-kommunane Lærdal, Årdal, Aurland, Vik,
Sogndal, Leikanger og Luster på Lærdals sjukehus i 2007. Rapporten konkluderer
med at tre av fire fødande i indre Sogn nyttar andre fødeavdelingar, og at dei
fleste reiser til større nabosjukehus med fullverdige fødeavdelingar. I 2007
vart det fødd 84 born ved sjukehuset i Lærdal, i 2008 var talet 109 og i 2009
vart det fødd 61 born ved sjukehuset. Noko av årsaka er at svangerskap med fare
for komplikasjonar automatisk blir overført til større sjukehus. Rapporten til
PWC viser også at 30 prosent av dei med låg risiko ved fødsel vel å føde i Førde
eller på Voss. - Ikkje unikt i Lærdal Ved mange andre lokalsjukehus der det no
er frykt for fødetilbodet, er også talet årlege fødslar lågt. - Det er heilt
openbert at mange kvinner flyktar frå dei små fødeinstitusjonane. Eg trur ikkje
situasjonen i Lærdal er unik, seier Pål Øian til Aftenposten. Han er
avdelingsoverlege på kvinneklinikken i Tromsø, og var tidlegare leiar for
Nasjonalt råd for fødselsomsorg. - Ikkje godt nok førebudde 

Mangelfull kartlegging av flom- og skredfare. 

Mange kommunar er ikkje godt nok førebudde på faren for flaum og skred, påpeiker
riksrevisor Jørgen Kosmo. 

Den statlege kartlegginga av flom- og skredfare er mangelfull. Mange kommunar er
ikkje godt nok førebudde på faren for flaum og skred. Dei manglar kompetanse for
å dra nytte av den statlege kartlegginga og manglar ofte også kjennskap til det
juridiske ansvaret dei har, går det fram av ei undersøking Riksrevisjonen har
gjort. - Kommunar har plikt til å auke flaum- og skredkompetansen sin, og
statlege etater må ta eit mykje større ansvar for at dette skjer, seier
riksrevisor Jørgen Kosmo. Undersøkinga viser at aktsomheitskarta for stein- og
snøskred ikkje er godt nok kjende i kommunane eller hos fylkesmennene. - Få av
dei som har mottatt slike kart, gjer dei nødvendige oppfølgingsundersøkingane,
seier Kosmo. Ved utgangen av 2008 var om lag 160.000 personer busette i dei
kartlagde fareområda, der det også er nesten 66.000 bygningar. (ANB-NTB) Få vil
byte straumleverandør 

Og vestlendingar er aller mest lojale. 

Illustrasjonsfoto. 

Trass i dei rekordhøge straumprisane i vinter, bytte berre sju prosent av
husstandane kraftleverandør. Åtte av ti ville ha valt den same leverandøren på
nytt om dei starta med blanke ark, viser energibarometeret til TNS Gallup.
Byteaktiviteten auka likevel med rundt eitt prosentpoeng frå desember 2009 til
midten av mars i år. Så er også straumkundane stort sett fornøgde med
leverandøren sin, men ikkje med prisen, verken nettleiga eller kraftprisen. -
Misnøye med prisen er likevel ikkje nok til å få særleg mange straumkundar til å
byte leverandør. Det er mange andre forhold som knyter straumkundane til
selskapet sitt, seier avdelingsleiar Eva Fosby Livgard i TNS Gallup i ei
pressemelding. Vel 81 prosent av dei spurte er lojale overfor kraftleverandøren
sin og har ikkje noko ønske om å byte. Dei mest lojale bur på Sørlandet og
Vestlandet, der 86 prosent av kraftkundane seier dei ville ha valt det same
kraftselskapet på nytt. Køyrde lastebil med høg promille 

Heldt på å kollidere med ein møtande bil. 

Ein mann i 50-åra er i Sogn tingrett dømd for å ha køyrt både personbil og
lastebil med høg promille. Køyringa fann stad sommaren 2009, då mannen først
køyrde til jobb i personbil før han sette seg inn i ein lastebil og køyrde
denne. Blodprøve teke av mannen tre timar etter at mannen sette seg i bilen og
køyrde, viste ein alkoholkonsentrasjon i blodet på 2,63 i promille. Retten legg
til grunn at promillen var over 2,8 då køyreturen starta. Den sikta køyrde ei
lengre strekning med høg promille. Retten legg i skjerpande retning vekt på at
køyringa fann stad med ein stor og tung bil, og at det var reine tilfeldigheiter
som gjorde at det ikkje oppstod ein kollisjon med møtande bil. Mannen tilstod
utan atterhald i retten, og vart dømd til 34 dagars fengsel, ei bot på 8000
kroner og tap av førarkort i to år og seks månader. Minst stengt til fredag 

Kan ikkje utelukke at luftrommet også vert stengt vidare. 

Førebelse vêrprognosar gjer at luftfartsmyndigheitene førebels held luftrommet i
Norge stengt til fredag morgon. På ei pressekonferanse klokka 12 torsdag fastslo
Avinor og Luftfartstilsynet at det ikkje blir nokon trafikk i norsk luftrom før
tidlegast fredag morgon. - Vêr og vindretning er avgjerande for kor lenge
flyproblema vedvarer. Førebels har vi valt å halde stengt gjennom natta og til
fredag morgon. Men vi kan ikkje utelukke at luftrommet vil haldast stengt vidare
også, uttalte flysikringsdirektør Knut Skaar i Avinor under pressekonferansen.
Kvar sjette time får luftfartsmyndigheitene inn nye vêrprognosar frå det
britiske meteorologiske instituttet Met Office. Det var prognosane frå klokka
åtte torsdag morgon som medførte at all norsk lufttrafikk vart stoppa frå klokka
10. Det kjem ei ny prognose klokka 14, der luftfartsmyndigheitene ser betre
korleis vulkanaktiviteten påverkar flyforholda i Europa utover fredagen. All
flytrafikk i Storbritannia, Belgia, Nederland, Danmark og delar av Tyskland er
også stengt som følgje av vulkanoska. (ANB-NTB) Køyrer 2500 kilometer i eitt
strekk 

Sette seg i bilen og køyrde frå Kirkenes då flytrafikken vart innstilt. 

Morten Engebø (t.h.) og kollega Øystein Halbrendt er godt i gang med ein
køyretur på 2500 kilometer. 

Dagleg leiar Morten Engebø og kollega Øystein Halbrendt i firmaet Nortronik
skulle torsdag morgon heim til Førde etter eit arbeidsoppdrag i Kirkenes. Då dei
fekk beskjed om at flytrafikken i Norge er innstilt på grunn av vulkanoska frå
Island, bestemte dei seg raskt for å leige bil og køyre 2500 kilometer heim til
Førde. Ikkje tid å vente - Slik som vêret ser ut no, kan det ta to-tre dagar før
oska er borte. Det har vi ikkje tid til å vente på. Vi har mange kundar som
ventar på oss, så det ville blitt dyrt, seier Engebø. Han og kollegaen har tenkt
å køyre heile strekninga på 250 mil i eitt strekk, ein køyretur på rundt 25
timar. - Det blir berre stopp for å fylle diesel og få i seg litt mat, seier
Engebø. Han ser ikkje mørkt på køyreturen, og fortel at han har køyrt den
aktuelle strekninga fleire gonger før. - Så lenge vi er to er det ikkje noko
problem, seier Engebø. Hadde ikkje trudd dette Han reknar med at dei er heime i
Førde rundt klokka 12 fredag føremiddag, etter over eitt døgn med effektiv
køyring. - Eg har vore med på mykje rart, men at eg skulle oppleve å bli hindra
av ein vulkan på Island hadde eg ikkje trudd, ler Engebø. Då firda.no snakka med
Engebø rundt klokka 14, var dei i nærleiken av Rovaniemi. Køyreruta heim går via
Finland og Sverige. Stengd til tysdag etter sprenging 

- Vi må prioritere tryggleiken til dei som arbeider. 

På grunn av sikringsarbeid vil fylkesveg 611 mellom Naustdal og Sæla vere stengd
fram til tysdag. 

På grunn av sikringsarbeid vil fylkesveg 611 mellom Naustdal og Sæla vere stengd
fram til tysdag. Vegen vart stengd etter ei sprenging onsdag føremiddag. Les
saka: Stengt i fleire dagar etter sprenging Ein geolog frå Statens vegvesen har
vore på staden for å vurdere korleis fjellpartiet skal sikrast. Hovudentreprenør
Mesta vil utføre sikringsarbeidet i samsvar med råd frå geologen. Dette arbeidet
vil gå føre seg heile helga. Dersom alt går etter planen, vil vegen opne tysdag
20.april klokka 06.00, opplyser Statens vegvesen i ei pressemelding. - Vi seier
oss leie for dei ulempene dette medfører, men vi må prioritere tryggleiken til
dei som arbeider og skal ferdast gjennom anleggsområdet, seier prosjektleiar i
Statens vegvesen, Oddvar Andreas Skrede. Mens vegen er stengd, vil Statens
vegvesen sørgje for at folk kjem seg forbi stengingsområdet med båtskyss. Båten
går mellom gjestebryggja ved Naustdal Båthamn og kaia på Sæle. Torsdag, fredag
og måndag startar båten å gå frå Sæle klokka 06.00, og siste rute går klokka
22.45 om kvelden. Laurdag og søndag går båten i same tidsrom, men med færre
avgangar. Som eit tilbod til pendlarane vert det fredag og måndag sett inn buss
frå Sortevik med avgang kl. 05.40. Denne korresponderer med båtruta frå Sæle
klokka 06.30, og det vert retur frå Sæle klokka 17.10. Den siste leigebilen? 

Dette kan vere den siste ledige leigebilen i fylket. Den er ledig i nokre
fattige timar. 

Roy Arne Flo, dagleg leiar Europcar, står ved den siste leigebilen dei har. 

- Det har vore så mykje trykk i dag at eg har måtta klattlade telefonen, seier
Roy Arne Flo til firda.no torsdag ettermiddag. Flo er dagleg leiar ved Europcar
Førde/Florø, og skulle gjerne ønskt at han kunne hjelpe fleire som står fast
etter at luftrommet over landet blei stengd for kommersiell trafikk torsdag.
Måtte stoppe utleige - Kundane prøver naturleg nok å tinge bil på nettet etter
at dei har ringt og fått vite at vi ikkje har ledige bilar. For å ikkje miste
kontroll over kvar bilane blir levert inn, og når, har vi stoppa all
førehandsutleige - også på nett. Men vi leiger sjølvsagt bilane ut att så snart
dei kjem inn, forsikrar Flo. Les også: Akuttberedskap i lufta ute av spel Då Flo
sjekka, var det ingen ledige bilar i systemet. Bilen han framleis har inne, er
reservert og skal hentast fredag morgon. Heller ikkje i resten av landet er det
ei lett sak å skaffe transport. - Bergen, Oslo, Haugesund, Stavanger, Molde,
Ålesund, Kristiansand og -sund og Bodø. Alle kontor er tømd for leigebilar. Fire
vil til Førde Dei aller fleste bilane er på veg til Oslo, og blir ratta av
forretningsfolk. - Vi har også fire kundar som skal frå Oslo til Førde, og
ventar på leigebil. Det kan vere at dei kjem seg avgarde i kveld. Den som skal
ha bil i dag, kan drøyme hardt og lenge. Heller ikkje konkurrenten Avis kan
tilby kundane transportmiddel, får Firda opplyst. På Fjordane Reisebyrå og Via
travel står ikkje telefonane, og begge reknar med fullt trykk på bussane torsdag
ettermiddag og kveld. Pensjonist dømd for promillekøyring 

Stogga med høg promille på Nordfjordeid 

Illustrasjonfoto. 

Tre år utan sertifikat, 26 dagar bak murane og 39 000 kroner i bot vart
resultatet av handleturen til pensjonisten i Nordfjord. Mannen fann at han hadde
behov for ein tur i butikken ein føremiddag i desember, sjølv om alkoholkonsumet
hadde vore i høgste laget. Med ein promille på 1,83 fann retten to alternativ -
anten å gjennomgå eit promilleprogram eller å gje fengselsstraff utan vilkår.
Mannen nekta å gå gjennom promilleprogrammet, og fekk nesten fire veker i
fengsel - og det kan bli meir. For i dommen heiter det nemleg at dersom bota
ikkje blir betalt, vankar det 15 ekstra dagar på cella. Dersom pensjonisten skal
ha håp om å setje seg bak eit ratt ein gong i framtida, må han opp til ny
førarprøve. Pensjonisten var frå før ustraffa, og tilsto handlinga, opplyser
Fjordane tingrett. Simon i Roma 

Eritreiske Simon og far hans vart sendt til Italia torsdag morgon. 

Tiåringe Simon og far hans er komne til Roma etter å ha blitt sendt ut av Norge
torsdag morgon like før flytrafikken vart lamma av vulkanoska frå Island, melder
NRK Sogn og Fjordane. - Dei overnatta på ei celle på Gardermoen natt til
torsdag, etter at dei vart henta av politiet i Florø onsdag, seier Kåre Leif
Hollevik, som har engasjert seg sterkt for at dei to skulle få opphaldløyve i
Norge. Støttegruppa for Simon og faren vil halde kontakt med dei to, som truleg
vil bli sendt til Sør-Italia. Også innsamling av midlar vil halde fram, fortel
Hollevik til NRK. Utsendinga er klaga inn til Utlendingsnemnda. Samstemt ja til
tre sjukehus 

Mest sette biletseriar Gullungane vinteren 2010 

Samstemte: Ap i Sogn og Fjordane hadde møte på Skei torsdag for å ta stilling
til framtidas sjukehusstruktur. 

Arbeidarpartirepresentantar frå heile fylket var torsdag kveld samla til
representantskapsmøte på Skei Hotell for å vedta eit standpunkt i sjukehussaka i
fylket. Vil ha alle tre Etter ein kring to timar lang debatt, vedtok dei 73
Ap-arane at det bør vere eit sterkt sentralsjukehus i fylket, men at dei to
lokalsjukehusa også skal haldast oppe. «Alle innbyggjarane i heile fylket skal
ha eit godt helsetilbod, med særleg vekt på akuttberedskap og fødetilbod
innanfor rimeleg reisetid. Lokalsjukehus utan akuttfunksjonar er ikkje eit
fullverdig sjukehus.», heiter det i delar av vedtaket til Ap. Florø og Førde Ap
sette fram forslag om å fjerne setninga ... «med særleg vekt på akuttberedskap
og fødetilbod innanfor rimeleg reisetid. Lokalsjukehus utan akuttfunksjonar er
ikkje eit fullverdig sjukehus». Dette fall med 29 mot 44 røyster. Viser til
Soria Moria Sogn og Fjordane Ap si innstilling til vedtak viser til Soria Moria
2, der det heiter at ingen lokalsjukehus skal leggjast ned. Dei har tiltru til
dette, og tek formuleringa på alvor. Fleire representantar påpeika at dei
forstår Helse Førde sine økonomiske utfordringar, og gjennom vedtaket ber Ap at
naudsynte midlar skal stillast til rådvelde for å få gjennomført investeringar
ved sjukehusa i framtida. Nøgd med møtet og debatten Sogn og Fjordane Ap sin
leiar, Nils P. Støyva, synest dei hadde ein god debatt torsdag kveld, og var
nøgd med at partiet samla seg kring eit felles vedtak. I mars utsette årsmøtet i
Ap saka. - På tide med standpunkt Sogndal-ordførar Jarle Aarvoll sa det var på
tide at Ap tok stilling til framtidas helsetilbod. - Vi må fokusere på fakta i
debatten, og ikkje kjensler, slik ein kan få inntrykk av gjennom media, sa han
på møtet. Nøringset toppar SV-lista 

Nominasjonsnemnda har nominert dei 15 første. 

Norvall Nøringset er nominert på førsteplass på SV-lista til fylkestingsvalet.
Her saman med Heidi-Kathrin Osland frå Sogndal som hamna på 10. plass 

Nominasjonsnemnda i Sogn og Fjordane SV har nominert Norvall Nøringset frå Førde
på førsteplass på SV si liste til fylkestingsvalet. Hege Lothe frå Gloppen har
fått andreplassen, medan Hilde Kvamsås Aa frå Flora står på tredjeplass.
Nominasjonsmøtet vert gjennomført i samband med årsmøtet i februar 2011. Dei
femten første på lista: 1. Norvall Nøringset, Førde 2. Hege Lothe, Gloppen 3.
Hilde Kvamsås Aa, Flora 4. Jan Olav Fretland, Lærdal 5. Johanne Karlsrud,
Aurland (SU) 6. Steinar Øydvin, Sogndal 7. Vivian Midtbø, Vågsøy 8. Ole Erik
Thingnes, Naustdal 9. Janne Nygård, Jølster 10. Heidi-Kathrin Osland, Sogndal
11. Isak Berle, Bremanger 12. Dagny Berglie Vangsnes, Årdal 13. Ole Fosse
Fardal, Førde 14. Ruth Premini, Gaular 15. Jakob Andre Sandal, Jølster Køyrde på
venstre side i rundkøyring - mista lappen 

Mann i 20-åra mista førarkort og vart politimeld torsdag kveld. 

Ein mann i 20-åra tok ein " snarveg " gjennom ei rundkøyring på Hafstad i Førde
(biletet). Det må han betale for. 

Ein ung mann i Førde måtte torsdag kveld gje frå seg lappen og finne seg i å bli
politimeldt etter at han køyrde på venstre side gjennom ei E39-rundkøyring ved
Hafstad i Førde. Det var ein politipatrulje frå Førde som oppdaga
trafikklovbrotet. Då var klokka ca 22.50. Nokre timar tidlegare hadde politiet i
Sogndal ein trafikkontroll der 63 bilar vart kontrollerte. Ein person fekk bot
for å ha snakka i mobil, mens ein annan fekk munnleg pålegg etter feil lysbruk.
Kontrollen vart meldt inn klokka 18.29. Saka som splittar politikarane 

Ordføraren: - Eigentleg er dette ei gladsak... 

Her er tomta til den nye barnehagen i Naustdal. Det er vedteke at barnehagen
skal byggjast, men saka skaper usemje. 

Naustdal skal få ny idrettsbarnehage med seks avdelingar. Det bestemte eit
fleirtal på 13 i kommunestyret torsdag ettermiddag. mens Sp, KrF og SV bad om
utsetjing, ville Ap, Høgre og Raudt avgjere saka no. Dermed vert Loffen
barnehage historie, og den private idrettsbarnehagen med seks avdelingar skal
komme i Naustdal sentrum. Storbarnehagen skal startast opp med fem avdelingar.
Horstad barnehage skal vidareførast med to avdelingar, Lunden med fire og
Vevring med ei avdeling. - Skal vi vere heilt grå? - Vi må tiltrekkje oss folk
som ønskjer å busetje seg i Naustdal. Då er ikkje bustadfelt nok, sa Høgres Are
Einevoll, som i denne saka opplevde å få Magnar Falkenstein (Raudt) som
samarbeidspartnar i ein sjeldan politisk konstellasjon. - Skal vi ikkje ha
politiske vyar? Skal vi vere heilt grå? Idrettsbarnehagen er noko heilt nytt. Vi
har jobba sjeldant grundig med denne saka. Det er ei kolossal overdriving å seie
at denne barnehageomlegginga vil rasere barnehagetilbodet i Naustdal, sa
Raudt-representanten Falkenstein, med klar adresse til skeptikarane ved
kommunestyrets bord. Dei sat i Sps, KrFs og SVs partigrupper, der Sp førte an
med å reise utsetjingsframlegg, medan KrF og SV tvilte på økonomien og slutta
seg til. - Egentleg er dette ei gladsak Sps gruppeleiar Jan Herstad ville ha ny
utgreiing, og meinte premissane som låg til grunn då kommunestyret i si tid opna
for storbarnehagen, no hadde endra seg. Ordførar og rådmann viste til at
vedståingsfristen for tilbodet på å byggje barnehagen gjekk ut allereie dagen
etter, og ordføraren meinte ei utsetjing ville få katastrofale følgjer. Fleire
av representantane hevda dei ikkje visste om vedståingsfristen - som rådmannen
sa det hadde blitt opplyst om på ein politikardag. Sp og Jan Herstad stod fast
på skepsisen sin: - Her er det lagt inn forventa vekst frå Engebøprosjektet. Men
vi kan ikkje investere med utgangspunkt i noko vi ikkje har vedteke og ikkje
kjenner utfallet av. Dagens fordeling viser også at vi uansett har overkapasitet
på 30 plassar. Vi kan møte ei bra utvikling utan anna endring enn å ruste opp
det vi har, sa Herstad, utan å rokke fleirtalet, der ordførar Håkon Myrvang drog
sin konklusjon: - Eigentleg er dette ei gladsak. Spekka med kjendisar 

Her er programmet og artistane til årets FotballFlora. 

Marion Ravn frå Lørenskog hadde internasjonal suksess med gruppa M2M. Ho er også
kjent som X-factor-dommar. Alejandro Fuentes har vore med i Idol og har i
tillegg vore ein medlem i Gitarkameratane, som for nokre år sidan hadde
coverhiten Hallelujah. Idol-vinnar frå 2005 Kurt Nilsen frå Bergen skal spele
fredag 8. juli i Florø. 

FotballFlora 2011 har fått med seg artistane Marion Ravn, Kurt Nilsen og
Alejandro Fuentes. I tillegg kjem den folkekjære artisten Jahn Teigen til
kystbyen i sommar. Så kjem kritikarfavorittane Montee og Rumble in Rhodos.
Arrangementet går føre seg 8-9 juli, og startar med konsert med dei tidlegare
Idol-deltakarane og Marion Ravn på fredagskvelden. Resten av artistane skal
spele dagen etter. Slik ser laurdagsprogrammet ut: Fotballens Dag på Florø
Stadion 1. Forkamp mellom « Tuftelag »: Florø/Sunnfjord - Tufte Kjendis (med
fokus på Right To Play) 2. FotballFlora CUP! 7`er turnering for supporterlag,
vennelag og med to kjendislag: Tv2 stiller eige presselandslag med kjente
kommentatorar og ekspertkommentatorar (gamle fotballegender). Og det blir eit
norsk legendelandslag. 7`er turneringa går både fredag og laurdag. To
supporterlag spelar seg fram til semifinalen der dei møter kvart sitt legendelag
på laurdagen. Semifinalar og finale går etter tuftekampen. 3.
Konkurranse-stasjonar: Barn og unge i alle aldrar (Også vaksne) får prøve seg på
ferdigheiter som triksing, presisjonsskyting, skotstyrke med meir. Her vankar
det premiering. 4. NM i Fotballquiz lørdag 9 juli - Dei vil samarbeide med TV2s
quizguruar Aune og Schau. 5. Humanitær aksjon til inntekt for «Right to Play».
Her vert det auksjon av legendeeffektar. - Vi flyttar i år festivalområdet til
Rådhusplassen/Trovikkaia/Trovikbakken! Intimt festivalområde der vi samarbeider
med utelivsbedriftene i området. Denne nyskapinga er viktig for utviklinga av
festivalen og vil skape ein flott atmosfære kring konsertane, melder arrangør
Per Øyvind Helle gjennom ei pressemelding. Jente påkøyrd av bil i Flora 

På veg til Førde sentralsjukehus i ambulanse. 

Ved enden av denne bakken i Eikefjord skjedde ulykka. Ei ung jente på 6 år
trefte ein bil då ho var på veg til skulen. 

Ei skulejente på 6 år vart fredag morgon skadd i møte med ein bil ved Hovland i
Eikefjord i Flora kommune. Ein firda-no-tipsar fortel at jenta gjekk langs vegen
saman med andre born, og pilte plutseleg over vegen. Då kom det ein bil. Ulykka
skjedde ved Fv 542 like i nærleiken av Eikefjord sentrum og skulen ca klokka
8.30. - Det såg ikkje så ille ut i byrjinga, men eg trur ho fekk foten knekt,
fortel tipsaren, som køyrde rett bak bilen. Jenta skal ha treft eine hjulet, og
bilen fekk seg ein bulk i samanstøyten. Politiet fekk melding frå AMK-sentralen
om ei påkøyrsle. Det vart sendt ambulanse og lege. Klokka 10.22 kan
operasjonsleiar hos politiet Stig Inge Hauge fortelle at det ikkje er
livstrugande skadar, men at jenta har truleg fått brotskade i ein fot. Saka skal
etterforskast vidare av Flora politistasjon. Klokka 09.30 får firda.no opplyst
frå AMK i Førde at jenta er på veg til sjukehus i Førde i ambulanse. Dei kan
ikkje seie noko om kor skadd ho er, men kan stadfeste at det ikkje er snakk om
livstrugande skader. Droppar korps og parolar 

1. mai-markering i Førde. 

1. mai-arrangementet i fjor var prega av demonstrasjonar mot gruve og
korpsmusikk. I år droppar 1.mai-komiteen musikken. 

LO Førde og omland er i gang med å planleggje 1. mai-arrangementet i Førde. Det
gjer dei i år saman med SV og Ap Men i år droppar dei korps og parolar til
fordel for eit innandørs arrangement i Førdehuset med appellar og kultur. SV
står for tur til å skaffe hovudtalar. Dette vert Heikki Holmås. Åshild Kjelsnes
stiller som appellant frå AP og Rita Tonning for LO Førde og omland. Det vert
også jobba med ein siste appellant som ikkje er på plass enno. - Den kulturelle
biten har Fritdjov Urdal lagt ned ein strålande innsats i, og skal ha all ære
for den. Han har skaffa mellom andre Rune Timberlid til å komme og fortelje ei
historie frå barndommens 1. mai. Cony Hamre og Stein Uno Rambøl vil stå for song
og musikk. Det vil vere fleire innslag frå lokale personar, og dei skal vi få ut
namna på så snart eg har fått dei stadfesta, skriv leiar i 1. mai-komiteen Heidi
Johanne Bøyum i ei pressemelding. Trafikkulykke ved Kvam i Sogndal 

Publisert 15.04.2011 kl 12:11 Oppdatert 15.04.2011 kl 13:23 Skriv ut Del på
Origo Del 

Klokka 11.37 fredag fekk politiet melding om at ein bilist hadde køyrt ut for
Fv55 ved Kvam i Sogndal. Ein mann i 20-åra var innblanda, og er teken med til
lege for kontroll. Det var berre éin bil i ulykka, som fekk både politi og
ambulanse til å rykke ut. Det er ikkje mistanke om promillekøyring. Sogndal
lensmannskontor skal etterforske saka vidare. Berre timar tidlegare, vart ei
skulejente på seks år treft av ein bil i Eikefjord i Flora. Les saka: Jente
påkøyrd av bil i Flora Menn i 20-åra tekne for dopingsal 

Bestilte varene og selde det vidare. 

To menn i Sunnfjord er i Fjordane tingrett dømde for å ha skaffa og selt vidare
ulike dopingmiddel. Ein av dei må i fengsel i åtte månader og tole inndraging av
100.000 kroner. Den andre må betale 50.000 kroner, gje frå seg ein PC og sone
120 dagar i fengsel. Bakgrunnen for dommen er at dei to, frå november 2007 til
sommar 2008, jamleg mellom anna har selt vidare anabole steroider, veksthormon
og dopingmidlar i samarbeid. Den eine vart dømd for å ha motteke og oppbevart
ein bestilt postpakke på 3,5 kilo som inneheldt anabole steroider. Mennene var
tiltalt for å ha bestilt veksthormon og liknande frå Kina for om lag 200.000
kroner. handelen vart ikkje gjennomført på grunn av at politiet pågreip dei. 100
glas med veksthormon, som var sendt til ein av dei to, vart beslaglagt av politi
ved postkontoret. Dette forsøket vart dei dømde for. Dei to sa seg både delvis
skuldige, skuldige og ikkje skuldige i det dei var tiltalte for. Men det var
berre den eige som vart frifunne på eit par punkt, og derfor fekk lågare straff
enn den andre. Saka inngår i ei større opprulling med over 60 pågripne personar
over heile Sør-Norge. Beat signerte avtale med Sony 

No er kampen mot Spotify og Wimp i full gang. 

Administrerande direktør i Sony Lena Midtveit, dagleg leiar i Beat Simen Wilberg
og digital business manager Stein Vegusdal signerte i går ei avtale. 

Musikkteneste-selskapet Beat frå Gulen har fått i hamn millionavtale med Sony
Music. Dermed er jakta på streamingkundane i full gang, melder Beat i ei
pressemelding fredag. - Vi er svært glade for å ha Sony med på laget. Det betyr
at vi no har eit komplett musikktilbod til alle våre medlemmar, seier dagleg
leiar i Beat, Simen Wilberg. I går gjekk dei inn avtale med Sony Music. Då får
dei all musikk som er frigjeve til streaming og nedlasting tilgjengeleg for sine
medlemmar. Beat.no er ei nettleserbasert streamingteneste som kostar 99 kr/mnd.
Det går an å kjøpe mp3-ar eller å streame musikken direkte frå nettsida. Bak
Beat.no står dei fire gründerane Simen Wilberg, Njål Wilberg, Linn Dyveke Wilber
og Therese Trefall frå Gulen kommune. Han er ny styreleiar i SafeClean 

Litsheim tek over styrevervet til skulekameraten. 

Johnny Arild Litsheim i Høyanger er ny styreleiar i SafeClean. 

Johnny Arild Litsheim er ny styreleiar i Høyanger-selskapet SafeClean, ei
bedrift som er løfta fram som suksessbedrift i Sogn og Fjordane. Han tek over
stafettpinnen etter Jon Martin Huslid, som er dagleg leiar i Industrial
Chemicals (IC). - Huslid er ein gammal skulekamerat av meg, vi vaks opp i lag.
Vi kjenner kvarandre godt og spelte musikk saman, fortel Litsheim til Ytre Sogn.
At Litsheim tek over styrevervet i bedrifta, er delvis fordi Huslid skal få
konsentrere seg meir om jobben i IC. - SafeClean er i sterk vekst, og
søsterselskapet Industrial Chemical vert påverka positivt av dette, fortel
Litsheim, som også er medeigar i SafeClean. Høyanger-bedrifta har spesialisert
seg på rens av system og komponentar samt kildesortering av fjerna belegg.
Hovudmarkedet er offshoreindustri, men metoder og kunnskap er eigna for alle
marknader som har utfordringar med danning av ulike belegg i system, heiter det
på SafeClean si heimeside. Saga fekk Tippeliga-motstand 

Møter Sogndal 1. mai. 

Saga-kaptein Benny Rivedal får møte gamle lagkameratar når Sogndal no blir
motstandar i første ordinære runde i NM-cupen. 

Saga fekk draume-motstand i 1. runde i NM-cupen, då laget vart sett opp mot
Sogndal. Kampen skal bli spelt på Førde stadion 1. mai. Når det gjeld dei to
andre laga frå fylket som framleis er med i cupen, Førde og Tornado Måløy, så
skal dei møte høvesvis Fyllingen og Herd. - At vi er sett opp på bortebane mot
Fyllingen er meiningslaust. Her har vi lengst reiser i heile 2. divisjon, og så
skal vi jammen heilt til Bergen for å spele cupkamp også. Eg må verkeleg lure på
om geografi-kunnskapen er heilt på jordet inne hos forbundet, seier Førde-trenar
Knut Erik Folland. Får flytte heim 

Etter to veker blir det bygd mellombels rasvoll 

Heim i dag: Familien Berge får i dag flytte heim. Til høgre i biletet er
arbeidet med den mellombelse rasvollen i gang. 

Familien Berge i Fjærland har vore evakuerte i to veker etter at det 2. april
gjekk eit stort snøras som stogga berre få meter frå huset deira. I dag fekk dei
endeleg flytte heim. Inge Berge seier til NRK at dei gler seg til å komme heim,
og at dei kjenner seg trygge med den mellombelse rasvollen. Til sommaren skal
arbeidet med ein permanent rasvoll ta til. Her kjem NAV-bygget 

- Slik blir det, seier rådmannen. Det har vore mange og lange kampar om kvar eit
nytt NAV-bygg skulle liggje. 

Bestemt: Det er no bestemt at det nye NAV-bygget i Florø blir bygt i tilknytning
til Sunnfjord Medisinske Senter. 

Det blir Sunnfjord Medisinske Senter, eller Firdavegen 1, som får oppdraget med
å skaffe nytt NAV-bygg i Florø Rådmann Terje Heggheim, som fekk fullmakt frå
bystyret til å inngå ein avtale om nytt NAV-bygg, opplyser at NAV og kommunen
har landa på eit tilbod frå Firdavegen 1 om eit nybygg vest for, og i tilknyting
til Sunnfjord medisinske senter, SMS, der ein i dag har samla det meste av
medisinske tenester i kommunen. Seks å velje mellom - Det var seks tilbydarar,
og vi har tinga med fire av dei før vi landa på tilbodet frå Firdavegen 1, seier
rådmann Terje Heggheim. - Vi la tre kriterium til grunn, økonomistyring,
byggløysingar og lokalisering, seier rådmannen, som ikkje vil seie noko om
prisen før klagefristen går ut 6. mai. Byggjestart i mai - Men vi er stø på at
prosessen har gått rett for seg, og alle fullmakter er på plass slik at vi ikkje
treng ytterlegare politisk godkjenning. Byggjestart kan derfor skje straks
klagefristen er ute. NAV har eit rombehov på 1100 - 1200 kvadratmeter, og også
kommunen har arealbehov knytt til bygget, som skal stå klart i desember 2012,
seier Heggheim. 

Motstandarane krev utgreiing om sjøkabel 

Naturvernforbundet og andre motstandarar av den planlagde gigantlina frå Sogn
til Ørskog, vil krevje at Statnett greier ut alternativet å leggje heile
høgspentsambandet som sjøkabel. 

Kabel: Med dei naturøydeleggingar det her vil vere tale om, kan ikkje
alternativet med sjøkabel berre leggjast til side, seier Lars Haltbrekken. Foto:
Helge Johnsen. 

Folkeaksjon mot gigantlina under førebuing Dette kravet vil mellom anna bli
reist i høyringsfråsegna frå Narurvernforbundet, leiar Lars Haltbrekken, etter
møtet kraftlinemotstandarane onsdag heldt på Skei. -Når det går an å strekkje
kabel frå Norge til Nederland, må ein også kunne få til ei slik løysing
innanlands. Storsamfunnet må vere villig til å ta kostnaden med å unngå store
naturinngrep, seier Haltbrekken. - Alternativt må ein prøve å finne løysingar i
Møre og Romsdal på den kraft-underdekninga ein der kan kome til å stå overfor,
seier han. Sunnmøre mobiliserer Onsdagens møte samla 24 mostandarar frå
Sunnmøre, Nordfjord og Sunnfjord. Her kom det ifølgje Haltbrekken fram at det no
blir teke initiativ frå Volda/Ørsta-regionen for å få reist ein folkeaksjon mot
bygginga av lina. -Uansett blir det no teke sikte på å byggje ein breia allianse
for å få dette prosjektet stogga, seier Lars Haltbrekken. Bjørnen er skoten 

Skoten: Bjørnen vart skoten ca halv tolv søndag. 

Det opplyser fellingsleiar Finn Olav Myhren til firda.no. Bjørnen skal etter
planen fraktast ned frå breen med helikopter seinare i dag. - Fellinga skjedde
utan dramatikk, seier Myhren. Bjørnen vart skoten i 1200 meters høgde på
Vetlebreen, ovanfor Bøyadalen i Fjærland, i 11.30-tida søndag. Ifølgje Myhren,
fann jegerar laurdag spor som førte til fjells frå Bøyadalen. Gjekk tilbake i
eige spor - Det vart fastslege at dette var bjørnespor. To jegerar følgde
sporet, og sat på det søndag føremiddag. Dei felte bjørnen då han var på veg
tilbake i sitt eige spor, seier Myhren. Bjørnen skal transporterast ned frå
breen med helikopter seinare i dag. - Førebels veit eg ikkje om det er hann-
eller hobjørn. Men han ser ikkje veldig stor ut. Eg reknar med at det er eit
ungdyr, seier Finn Olav Myhren til firda.no 50 år sidan sist Søndagens
bjørnefelling er historisk. Sist det vart skote bjørn her i fylket, var i 1956.
Det skjedde i Leirdalen i Luster. Bjørnen som siste vekene har streifa rundt i
Sunnfjord og Sogn, har drepe og skadd ei rekkje sauer i m.a. Haukedalen. Før
helga vart det funne ein ille medfaren sau ved ei turistløype mellom
Fjærlandstunnelen og Bøyabreen - eir område som ligg nedanfor breen der bjørnen
no er felt. Det vart også gjort observasjonar av bjørnen då han natt til torsdag
kryssa ei snøfonn i Tverrdalen i Bøyadalen, og då han natta etter gjekk på
snøfonn i Mundalsdalen, lenger vest i Fjærland. Fall om etter fire skot 

Jan Erik Gjerland og Sverre Sæten følgde spora til bjørnen, då dei plutseleg såg
han komme rett imot seg. 

- Vi hadde følgd spora til bjørnen frå Trollvatnet og innover breen i ein times
tid, då vi fekk auge på dyret litt lenger oppe. Han følgde gamlespora sine
tilbake, og var på veg nedover mot Fjærland igjen, fortel Jan Erik Gjerland på
telefon til Firda. Han og jaktkameraten Sverre Sæten sit no og ventar ved sida
av bjørnen, som skal hentast ned frå Vetlebreen med helikopter. Dei to jegarane
vart bedne av jaktleiar Finn Olav Myhren om å følge spora som vart oppdaga
laurdag kveld. Turen vart kortare enn dei hadde venta. - Vi hadde gått ein times
tid opp til Kvitevarden, og vidare i eit kvarter. Då vi såg bjørnen, og la oss
på ei flate som låg litt i skjul. Han kom litt bakom ein topp, men så dukka han
opp igjen. Sæten skot to skot, så skot eg ein gong, og så skot han eit siste
skot. Då datt bjørnen rett ned, seier Gjerland. Liten hannbjørn Bjørnen vart
skoten rundt 12.30 på 1200-1300 meters høgde på Vetlebreen i Fjærland. - Vi har
hatt mykje flaks. Hadde vi vore her ti minutt tidlegare eller seinare, hadde han
sett oss på lang avstand og truleg rømt. Men vi kom opp på lesida av ein brekul,
difor såg han oss ikkje, seier Gjerland. Etter bjørnen fall om, venta jegarane i
ti minutt. Så gjekk dei opp til dyret, som låg på hundre meters hald, og
konstaterte at bjørnen var død. - Det er ein hannbjørn på om lag 1,70 meter lang
frå snute til haletipp, så det er ikkje noko stort dyr. Det var ei utruleg
spesiell oppleving å sjå bjørnen. Vi kjende oss aldri i fare, seier Gjerland.
Bjørnen skal no hentast i helikopter, og er venta å lande i Fjærland mellom
klokka 15 og 16. 50 år sidan sist Søndagens bjørnefelling er historisk. Sist det
vart skote bjørn her i fylket, var i 1956. Det skjedde i Leirdalen i Luster.
Bjørnen som siste vekene har streifa rundt i Sunnfjord og Sogn, har drepe og
skadd ei rekkje sauer i m.a. Haukedalen. Før helga vart det funne ein ille
medfaren sau ved ei turistløype mellom Fjærlandstunnelen og Bøyabreen - eir
område som ligg nedanfor breen der bjørnen no er felt. Det vart også gjort
observasjonar av bjørnen då han natt til torsdag kryssa ei snøfonn i Tverrdalen
i Bøyadalen, og då han natta etter gjekk på snøfonn i Mundalsdalen, lenger vest
i Fjærland. Sauebonde oppdaga spora med kikkert 

Anders Bøyum stod og såg etter bjørnen med kikkert laurdag kveld, då han oppdaga
ferske bjørnespor på Vetlebreen. 

Bjørnen hadde nyleg angripe sauer som beita like ved Bøyabreen i Fjærland, difor
var Bøyum ekstra på vakt. To turistar hadde dagen før komme over ei skambiten
søye ved turiststien i hellinga mellom Fjærlandstunnelen og Bøyabreen, berre
nokre hundre meter frå Brevasshytta. - Eg stod og kika etter dyret, då mor mi
tipsa meg om at eg også måtte sjå etter spor. Då snudde eg kikkerten heilt
tilfeldig i underkant av breen. Der var tydelege spor som måtte vere ferske,
seier Bøyum til Firda. Bøyum tok straks kontakt med jaktkoordinator i Fjærland,
som sende opp ein mann for å sjekke observasjonen. På Vetlebreen, rett over
munningen til Fjærlandstunnelen på andre sida av vegen frå Bøyabreen, fann han
både ferske spor og småholer som bjørnen hadde greve seg ned i. Observasjonen
leidde til at bjørnen vart funnen og skoten midt på dagen søndag. - Ei stor
lykke, seier Anders Bøyum. Flokka seg rundt bjørnen 

Nokre hundre skodelystne menneske møtte opp då den skotne bjørnen landa med
helikopter i Kjøsnes søndag. 

Sundag 15. juni 2008: - Folk flokka seg rundt bjørnen straks den vart lempa ut
av sekken. Alle ville ha bilde, og det vart heilt kaos, fortel Firda-journalist
Svein Heggheim, som er til stades når bjørnen landar. 

Først landa helikopteret med jegerane. Sidan returnerte det for å hente bjørnen
oppe på Vetlebreen. Rein Arne Golf frå Statens Naturoppsyn og jaktleiar Finn
Olav Myhren hadde vore oppe på breen for å kontrollere at fellinga hadde gått
føre seg slik den skulle. - Folk flokka seg rundt bjørnen straks den vart lempa
ut av sekken. Alle ville ha bilde, og det vart heilt kaos, fortel
Firda-journalist Svein Heggheim, som var til stades då bjørnen landa. Etterpå
var bjørnen lempa opp på ein svans og køyrd med traktor til slakteriet til Nils
Einar Kjøsnes rett i nærleiken. Folkemengda følgde etter traktoren som eit 17.
mai-tog, og det var stort presseombod. Bjørneskrotten er no å rekne som statens
eigedom. Den vil bli slakta og partert på slakteriet på Kjøsnes. -
Bjørneskrotten skal veterinærgodkjennast, og sidan skal fylkesmannen omsetje
kjøtet. Pengane går til Villtfondet, fortel jaktleiar Finn Olav Myhren. Statens
naturoppsyn vil få med seg skinn, kranie og diverse prøver og mål frå bjørnen.
Desse vil bli levert til Direktoratet for naturforvaltning i Trondheim. Denne
brannbilen skal berge Førde frå brann 

Iallfall viss han startar. 

Ny og gammal: Bilen til venstre er ein splitter ny Man med 440 hestekrefter, dte
er 190 fleire enn Førdes hovudbrannbil som står til høgre. Mercedesen frå 1989
merkar alderdommen på fleire måtar, han går for seint, stoppar for ofte og er
ikkje fullt så driftssikker som ein skulle ønskje når ein jobbar i
brannbransjen. Sitt beste: - Vi må gjere det beste med det utstyret vi har
tilgjengeleg, seier f.v.Tore Skarholm, Bjarte Grimelid, Bjørn Berge og Bernhard
Øberg i Førde brannvern. Foto Tone Merete Lillesvangstu Foto Tone Merete
Lillesvangstu 

Denne bilen er 20 år, og skal berge Førdes innbyggjarar i tilfelle brann. Til no
i år har han nekta å starte tre gonger. Ny bil kjem neppe før 2012. - Dette er
yngste brannbilen vi har, ein Mercedes 1989-modell. Så har vi ein 1982-modell
som er suppleringsbil ved store utrykkingar, fortel brannsjef i Førde, Bernhard
Øberg. Han håpar og trur at rådmannen sitt framlegg i økonomiplanen iallfall
ikkje vert endra til det verre. I framlegget står det nemleg at det er sett av
3,5 millionar kroner til ny brannbil i 2011. Med i overkant av eitt års
bestillingstid, vil bilen vere på plass i brannstasjonen på Øyrane i 2012. Men
innan den tid kan det ha brunne mange stader. Må omgruppere og byte bil Til no i
år har den gamle slitaren nekta å starte tre gonger. Éin gong under utrykking,
og to gonger under øving. - Du blir jo heilt matt når det skjer, men samtidig er
vi så drilla på det vi skal gjere, at vi raskt skiftar over i den andre bilen.
Vi snakkar om nokre tapte minutt, men vi taklar slikt, seier Øberg. Då må
brannfolka omgruppere seg, men av garde kjem dei. Dog med langt mindre utstyr
med seg. Trass i at brannbilen har vore ein trufast slitar for Førde brannvern,
er brannkorpset samde om at ein ny bil hadde vore til det betre. Står seg i hel
Dei fleste brannbilar står seg nemleg i hel. Hovudbrannbilen i Førde er 20 år,
har berre gått 25 000 kilometer, men likevel merkast alderdommen. - Det morknar
både eitt og hitt. Det blir brot på det elektriske anlegget. Rett og slett
alderdom som gjer at ting ryk, sjølv om det er pent brukt, seier brannmann Bjørn
Berge. Det brannfolka fryktar aller mest er at brannbilen rett og slett stoggar
før ein har komme fram til brannstaden. - Når han nektar å starte, skiftar vi
bil. Men stoppar han midt oppe i lia, så må jo bil nummer to mest truleg hentast
på brannstasjonen. Då går minutta fort, nikkar Øberg. Alt ved bilen er gammalt -
Alt ved bilen er jo gammalt. Han har for liten motor, for dårlege
køyreeigenskapar, har konstant firehjulstrekk medan ein i dag heller satsar på
hydraulisk trekk på framakslingen, i tillegg til at han når som helst kan
stoppe. No kan også nye bilar stoppe, men denne er trass alt 20 år, seier
Grimelid. Den 20 år gamle bilen har 250 hestekrefter, til samanlikning har ein
ny iallfall 200 fleire. - Opp lia går det i 30 kilometer i timen, sånn er det
berre, seier Tore Skarholm. Brannfolka presiserer likevel at dei ikkje grev seg
ned av situasjonen. - Vi gjer det beste med det vi har. Og så kryssar vi
fingrane for at vi har ein ny bil i 2012. At det ikkje blir sett endå lenger ut
i tid, seier Øberg. I tillegg til dei to nemnde bilane, disponerer brannkorpset
i Førde fire andre bilar, ein 1986-modell VW LT, ein 2000-modell Mercedes-Benz
redningsbil, ein 2007-modell Mitsubishi Outlander og ein 2003-modell
Mercedes-Benz M-klasse (befalsbil). Er brannvernet godt nok? Diskuter saka her.
Studentane trivst ved HSF 

89 prosent trivst i studentmiljøet. 

Har det godt: 700 studentar har gitt beskjed om at dei trivst godt ved Høgskulen
i Sogn og Fjordane. Foto Arne Stubhaug 

Vel 700 studentar deltok i ei større undersøking om læringsmiljøet ved Høgskulen
i Sogn og Fjordane i vår. Resultata syner at 89 prosent trivst i studentmiljøet,
og at 84 prosent karakteriserer miljøet som inkluderande. Trivsel viktig i seg
sjølv - Dette er gledelege tal, seier studiedirektør ved HSF, Terje Bjelle, til
hisf.no. - Igjen får vi positive tilbakemeldingar og stadfesting på at det store
fleirtalet av studentane finn seg godt til rette ved høgskulen. Trivsel er
viktig i seg sjølv, men også ein føresetnad for å lykkast i det faglege
arbeidet, påpeikar Bjelle. Spørsmål frå fleire felt Læringsmiljøundersøkinga
omfattar spørsmål om trivsel og tilrettelegging på ei rekkje område, frå
it-tenester og bibliotek til kantine- og barnehagetilbod. - Tilbakemeldingane
frå studentane våre har vore nyttige, og dei vil vi bruke til å utvikle oss
vidare, seier Bjelle. Trivst du ved høgskulen? Diskuter saka! Åtvarar mot
katastrofebrannar 

Brannfeller på campingplassar. 

Tenkjer tryggleik: Administrerande direktør i Norsk brannvernforeining, Dagfinn
Kalheim, er redd for at det skal skje stygge brannulykker knytte til campingliv.
Foto Kenneth Ø. Monsen 

- I Norge har vi så langt vore skåna for katastrofebrannar med mange omkomne i
ein og same brann på campingplassar. Men risikoen er der, og han vert ikkje
mindre av at stadig fleire nordmenn vel å feriere i campingvogner og bubilar,
seier administrerande direktør i Norsk brannvernforeining, Dagfinn Kalheim.
Langt større vogner Han er uroa for faren for brannspreiing mellom oppstilte
campingvogner, bubilar og telt, og ønskjer ein auka tryggleiksavstand mellom
bueiningane. Han peikar på at nyare campingvogner og bubilar er langt større og
meir rikhaldig utstyrte samanlikna med eldre modellar. Bør vere fire meter,
ikkje tre - Ein fullt utvikla brann i ei campingvogn eller ein bubil av nyare
årgang, generere merkbart meir energi og strålevarme enn ved brann i eldre og
mindre modellar. For å unngå spreiing og utvikling til katastrofebrann, bør
minste avstand mellom oppstilte campingeiningar helst vere fire meter, og ikkje
tre, slik kravet på norske campingplassar har vore til no, seier Kalheim. Søv og
bur trongt Han ber ferierande nordmenn om å stille krav til tryggleiken der ein
vel å campe, samt gjere seg kjend med branninstruksen på campingplassen. - På
campingferie bur og søv ein i til dels tronge og uvande omgivnader, prega av
lett antennelige material. I kombinasjon med open flamme, grill, propan og
elektriske apparat gir dette høg brannrisiko, seier Kalheim. - Held god avstand

På Byrkjelo Camping prioriterer dei avstand. 

Plass er viktig: Medeigar på Byrkjelo Camping, Kristin Sindre Byrkjelo,
understrekar at for dei er tryggleik og god avstand heilt elementært. Foto Eli
E. Vengen 

- Vi har heilt frå starten av ønska at einingane står lenger frå kvarandre enn
dei påkravde tre metra. For vår del kunne minimumskravet gjerne vore fire meter,
og vel så det, seier medeigar på Byrkjelo Camping, Kristin Sindre Bjørkelo. Ho
trur god avstand er eit viktig element for å avgrense faren for at ein eventuell
brann skal kunne spreie seg. Seier ifrå Den populære campingplassen har 75
einingar, og er ikkje redde for å be folk flytte på seg dersom dei står for nær
kvarandre. - Vi har lagt opp infrastrukturen, altså straum og vatn, slik at dei
skal stå lenger frå kvarandre. Dersom nokon likevel set seg tettare i hop, seier
vi ifrå. Det tek folk fint, seier Sindre Bjørkelo. Flest på minst mogleg plass
Ho trur problemet med tett plassering er større på campingplassar som frå
starten av har ønskt å presse flest mogleg i hop på minst mogleg plass. - Når du
har lagt infrastrukturen, er det langt verre å skulle endre på denne i ettertid,
seier ho. Ser ut til å bli bra sesong På campingplassen på Byrkjelo har det vore
travelt sidan 1. mai. - Vi har hatt godt med folk, spesielt i helgane. Det ser
førebels ut til å bli ein grei sommar, seier Sindre Bjørkelo. Av dei 75
einingane er 40 fastliggjarar. Spelar inn film i Vik 

Andrine Sæther og Jorunn Kjellsby i hovudroller. 

Kjendiseri: Andrine Sæther, skodespelar og kona til Lars Lillo-Stenberg, er å
sjå i gatene i Vik også denne veka. Foto Terje Pedersen, ANB 

Siste veka har innbyggjarane i Vik hatt fint besøk frå Tigerstaden. I eit
sommarhus på Hopperstad spelar regissør Magnus Arnesen nemleg inn ein film.
Handlinga går føre seg i ei lita bygd ved ein fjord, og etter å ha leita rundt
heile Sognefjorden, kom Arnesen fram til at Vik var den perfekte staden for ei
slik innspeling. Såg det var bra - Då eg kom hit, såg eg at her var det bra,
seier Arnesen til Sogn Avis. I tillegg til korte avstandar, tilgang på
velvillige statistar, moglegheiter til å filme i sentrumsgater utan altfor
stramme tidsrammer, i tillegg til tilgang til både ein fjord og ein gravplass
var viktige faktorar. Godt å vere utanfor Oslo - Det er herleg å spela utanfor
Oslo, meiner Andrine Sæther, som i dette dramaet speler liksom-kjærasten til
hovudpersonen. Regissøren har med seg eit crew på 15 mann, hovudsakleg polakkar.
I tillegg til Sæther, er skodespelarane Jorunn Kjellsby og Jan " Devo " Kornstad
med. Inspirert av Grytten Filmen er den siste Arnesen skal alge i samband med si
regissørutdanning på filmskulen i Polen. Målet med filmen er å gi publikum ei
oppleving tilsvarande den han sjølv fekk første gongen han las Frode Grytten si
novelle "Syng med i søvn". Det er denne novella filmen er inspirert av. Svært
høgt forbruk av helsetenester 

Eiga gruppe har analysert drifta til Helse Førde. 

Drifta og driftsgrunnlaget til Helse Førde er vurdert i ein ny rapport. Foto
Arne Stubhaug 

Ei styringsgruppe med representantar frå Helse Vest og Helse Førde med
prosjektleiar Bjørn Hesthamar frå PricewaterhousCoopers AS har no levert sin
rapport om drifta av Helse Førde. Her kan du lese heile rapporten.
Styringsgruppa trekkjer fram at forbruket av helsetenester i Helse Førde-området
er svært høgt samanlikna med andre føretak, og meiner ei rimeleg forklaring er
høg kapasitet og eit velutbygd tenestetilbod. - Kjensleladde spørsmål Rapporten
peikar også på at kostnadene per pasient er ganske høge, og rår helseføretaket
til å sjå nøye på tenestetilbodet til dei ulike sjukehusa. - Sjølv om det er
kjensleladde spørsmål, må Helse Førde og dets eigar til ei kvar tid tillate å ha
eit ope og faktabasert forhold til kva tenester som skal verte tilbydd på dei
ulike stadene, og kva som av faglege og økonomiske omsyn bør samlast, skriv
styringsgruppa. Vesentleg fare for større sprekk Helse Førde HF har over tid
gått med monalege underskot og har fått eit budsjettkrav om balanse i 2010.
Samanlikna med rekneskapsresultatet for 2008, står Helse Førde overfor ei
utfordring på rundt 150 millionar kroner. I 2009 er det budsjettert med eit
underskot på 40 millionar kroner, men ifølgje Helse Førde sine eigne rapportar
er helsføretaket allereie i juni 18 millionar kroner unna å nå dette målet. I
rapporten går det fram at er fare for at avviket blir vesentleg større.
Styringsgruppa meiner det er risikofylt av Helse Førde å leggje opp til ein
inntektsauke på seks prosent i 2009-budsjettet, samstundes som det vert lagt opp
til ei nedbemanning på 40 årsverk. - Dette vil krevje ein produktivitetsvekst
langt ut over det ein så langt har realisert, står det i rapporten. I rapporten
går det også fram at Helse Førde må redusere personellkostnadene for å innfri
dei økonomiske krava, i og med at desse kostnadene utgjer 62 prosent av
totalkostnadene til helseføretaket. Skannar kyrkja med laser 

Gjer det mogleg å lage ein nøyaktig kopi av Norges eldste stavkyrkje. 

Urnes stavkyrkje i Sogn og Fjordane skal laserskannast. Dette er den første
stavkyrkja som blir dokumentert med denne metoden. Slik ser bileta ut som blir
produsert etter laserskanninga. Bileta kan brukast både i samband med
dokumentasjon, overvaking og som ein sikkerheitskopi. Foto Birger
Lindstad©Riksantikvaren Birger Lindstad©Riksantikvaren Foto NIKU/Geoplan3D
NIKU/Geoplan3D 

Urnes stavkyrkje i Luster skal denne veka skannast med laser. Ved å bruke denne
teknologien er det mogleg å lage ein nøyaktig kopi av kyrkja slik den var når
den vart skanna. - Ein vil også kunne følgje med på dei endringar som skjer med
kyrkja og få ut tredimensjonale teikningar som kan brukast i arbeidet med
bevaringa av det verdifulle bygget, går det fram i ei pressemelding frå
Riksantikvaren. Oppdragsgjevar er Riksantikvaren sitt stavkyrkjeprogram, og
arbeidet vert utført av Norsk institutt for kulturminneforsking (NIKU). I
november i fjor vart deler av Urnes stavkyrkje og den kjende Urnesportalen
skanna. Denne veka skal heile kyrkja med landskapet rundt skannast. Urnes
stavkyrkje er frå byrjinga av 1130-talet og står på verdsarvlista til UNESCO.
Tidlegare er Osebergskipet og Hamar domkyrkjeruin skanna. Klosterruinane på
Selja ble skanna i mai i år, som ein del av Riksantikvaren sitt ruinprosjekt.
Dette fann Brita i steika 

Trudde det var ei geværkule. 

Mystisk: Ved første augekast såg objektet særs mystisk ut. Ganske stor: Dingsen
var på storleik med eit AA-batteri. Foto Brita Myren 

Då Brita Myren i Ikjefjord i Høyanger kommune køyrde kniven i den surra
svinesteika frå Gilde, møtte ho kraftig motstand. Dess meir krefter ho brukte,
dess meir butta kniven i mot. - Eg kunne ikkje forstå noko som helst. På andre
skiva som eg skulle skjere av svinesteika, trefte eg noko knallhardt, seier
Myren. Likna på eit kajal-hylster Ho stakk kniven inn og fekk etter mykje møde
tvinga ut det tilsynelatande ukjende objektet som var inne i steika. Eit hylster
på eit par centimeter, knallhardt og innhola. -Eg hadde ikkje peiling på kva det
kunne vere for noko. Det minna om hylsteret på ein kajal, men det var jo laga av
eitt eller anna utruleg hardt materiale, seier Myren, som med det same lurte på
om ho hadde funne eit skot i kjøtet. - Men eg har fleire gonger funne skot i
hjortekjøt, så eg visste då at det ikkje såg slik ut, seier ho. Tuppen på
steikjetermometer Ein kjapp telefon til Nortura løyste raskt mysteriet. Utan at
forbrukarkoordinator Lisbeth Sletner hadde fått høyre anna enn at det var funne
eit uidentifisert objekt i ei svinesteik, kunne ho raskt beskrive objektet. - Eg
kan nesten garantere at dette er tuppen på eit steikjetermometer. Eg har eit
lite lager liggjande her som eg har fått i løpet av åra, seier Sletner. For
nokre år sidan fekk Trumf-kundar ei gåve, nemleg eit steikjetermometer. Dette
har valda Nortura ein del styr. Skal takast av - Første gongen vi tok i mot ei
melding om at ein kunde hadde funne ein metalldings i ei steik, så tok vi
omtrent frå kvarandre heile fabrikken. Stor var letta då vi forstod at dette
slett ikkje kom frå oss, seier Sletner. For på tuppen av desse
steikjetermometera, er det ein tupp som eigentleg skal takast av før bruk. Men
denne informasjonen er det få kundar som har fått med seg. - Eg har ringt og
sagt ifrå at dei må slutte å dele ut slike termometer all den tid det har denne
svakheita. Eventuelt så må dei informere betre, seier Sletner. Logisk forklaring
Tilbake hjå Myren i Ikjefjord syner det seg at Sletner utruleg nok har heilt
rett. - Jau, når du seier det så brukte eg for ein gongs skuld
steikjetermometer. Og det har eg heilt rett fått i posten som Trumf-medlem. Det
har no lege i skuffa i nokre år utan at eg har brukt det. At det skulle vere ein
tupp frampå som skulle takast av, har ikkje eg fått med meg, seier Myren, som må
le. - Det var iallfall bra at det fanst ei naturleg årsak til det heile, seier
ho. Bilist nekta å godta fartsbot på 7800 kr 

Politiet: - Du køyrde i 111 km/t i 80-sone. Bilisten: - Eg køyrde mellom 90-100
km/t. 

Illustrasjonsfoto Foto May Britt Eide 

Ein sogning i 40-åra fekk i fjor ei bot på 7800 kroner for å ha køyrt i 111 km/t
i ei 80-sone i Sogndal. Men mannen ville ikkje godta bota, dermed gjekk saka i
retten. Bilisten hevdar at han køyrde mellom 90-100 km/t, og vedgår såleis
overskriding av vegtrafikklova. Men han ville ikkje godta bota på nærare 8000
kroner fordi han meinte farten var lågare enn førelegget tilsa. Må betale I Sogn
tingrett fann retten at mannen har vore aktlaus, og at han minst har hatt ein
fart på 111 km/t på den aktuelle staden. Dermed må mannen ut med den opphavlege
bota på 7800 kroner pluss sakskostnader på 3000 kroner. Den subsidiære
fengselsstraffa sett til 14 dagar. Dommen var samrøystes i retten. Forbikøyring
Fartsoverskridinga skjedde under ei forbikøyring, og at politiet, som målte
farten, følgde etter bilisten og sette på blålysa. Etter at tiltalte stoppa og
vart konfrontert med å ha køyrt i 111 km/t, ville han ikkje godta. Tvila ikkje
på politiet Retten finn ingen grunn til å tvile på at politiet si måling var
feil. Dei finn heller ikkje at det var noko i trafikksituasjonen som tilseier at
tiltalte ikkje burde vore merksam på ei slik fartsoverskriding. Mannens
forsvarar bad retten om å frifinne vedkommande, medan aktor bad om at tiltalte
vart dømd til å betale 9000 kroner, subsidiært fengsel i 15 dagar. Med på
knallsterkt norsk lag 

Eivind Stavang skal representere Norge i European Team Championship. 

Spring for Norge: Eivind Stavang skal i aksjon på lag med landets beste
friidrettsutøvarar. Foto Asgeir Årdal 

Norges Friidrettsforbund har teke ut Eivind Stavang til å springe 110 meter hekk
under European Team Championship i Bergen til helga. Der inngår Florø-sprinteren
på det som kan vere det sterkaste norske friidrettslandslaget det siste tiåret.
Sterk motstand Norge skal konkurrere mot elleve andre nasjonar i European Team
Championship. Motstandarar er land som Romania, Serbia, Tyrkia, Belgia og
Nederland. Dei tre beste nasjonane rykkjer opp i Spar Super League, medan dei to
svakaste rykkjer ned i Second League. Var sjuk i helga Stavang deltok i helga på
Tyrvingleikane, der han sprang inn til ordinære 14,99 på 110 meter hekk.
Florø-løparen var då småsjuk, og det er venta at han stiller til start i ein
sterkare utgåve til stemnet i Bergen til helga. PS: I kvinneklassen er Inger
Anne Frøysedal utteken i tresteg. Stryningen konkurrerer til vanleg for Tjalve.
Lærar kjøpte narkotika 

Illustrasjonsfoto Foto Bent Are Iversen Firda Media PB.160, 6801 Førde. 57833300
www.firda.no 

Ein lærar er i Fjordane tingrett dømd til fengsel i 60 dagar, og fullbyrdelsen
av straffa utsetjast med ei prøvetid på to år. Saka dreiar seg om at vedkommande
har kjøpt og brukt kring 150 gram hasjis. I tillegg får den sikta ei bot på 6000
kroner, subsidiært fengsel i 12 dagar. Tilstod kjøp og bruk Vedkommande tilstod
kjøp og bruk av hasjis. Dermed vart saka avgjort ved tilståingsdom.
Påtalemyndigheitene føreslo ein straff på 60 dagar fengsel med to års prøvetid,
og 6000 kroner i bot, subsidiert med 15 dagar fengsel. Retten meinte dette var
passande, men at den subsidiære fengselsstraffa vart sett til 12 dagar. - Stor
mengde Retten meinte at det i straffeskjerpande retning var snakk om eit stort
kvantum hasjis, medan det i formildande retning vart lagt vekt på at vedkommande
la fram ei uforbehalden tilståing. Denne har hatt stor innverknad på oppklaring
av saka, skriv retten i dommen. Blir snart å sjå på Sognefjorden 

Ein av verdas dyraste yachtar er på vestlandsrundtur. 

Yachten " A " kom frå Hardanger til Bergen natt til måndag, og tysdag kveld skal
fartøyet vidare til Sognefjorden. Foto Kjartan Wang Olsen, Kvinnheringen 

Luksusyachten " A " kom til Bergen natt til måndag, og skal ligge til kai i
vestlandshovudstaden til tysdag kveld. Deretter går ferda vidare til
Sognefjorden. Yachten kom til Bergen etter å ha vore i Jondal og Ulvik i helga,
og med sin særprega design vekkjer fartøyet merksemd. Ifølgje Time Magazine er
prislappen til yachten 300 millionar dollar, nesten to millardar norske kroner.
Eigaren av båten er den 36 år gamle russiske milliardæren Andrey Melnichenko,
skriv ba.no. Yachten er 119 meter lang og 18,8 meter breid og er designa av
franskmannen Phillip Starck. I fengsel for amfetaminkjøp 

Ein barnehagetilsett er i Fjordane tingrett dømd til 30 dagar fengsel og bot for
kjøp av narkotika. Kjøpte fem gram Vedkommande er sikta for å ha kjøpt til saman
fem gram amfetamin våren 2009, og skal ha brukt dette. Den sikta har tilstått
kjøp og bruk av fem gram amfetamin, og vart i tingretten dømd til 30 dagar
fengsel med prøvetid på to år og ei bot på 4000 kroner subsidiært med åtte dagar
fengsel. Kjøpte gjentekne gongar I straffeskjerpande retning, vart det påpeika i
retten at vedkommande har gjentekne gongar erverva narkotikaen. Men det er snakk
om kjøp av amfetamin til eige bruk og spreidningsfaren er såleis liten. Ettersom
den sikta har gitt forbehalden tilståing, verkar dette i formildande retning
fordi tilståinga har hjelpt til å oppklare saka. Vedkommande sin helsetilstand
og ansvar for barn har retten teke til følgje, står der i dokumentet til dommen.
Den sikta har krav på ein dag frådrag i fengselsstraff for varetekt. No kjem
endeleg sola 

- No blir det berre betre og betre, lovar meteorologen om helgevêret. Også neste
veke ser bra ut. 

- Vêret blir berre betre og betre utover helga, lovar meteorolog Martin
Grønnevet hos Storm Weather Center. Allereie i dag tek vêret til å betre seg, og
sjølv om det er nokre regnbyer på kysten, så tek sola til å vike gjennom
skylaget. - Og det er nok trenden vi har i vente for helga. Vi får nok litt
skyer, kanskje spesielt laurdag, men mindre søndag. Men eg trur vi ikkje har
mykje nedbør att, seier Grønnevet. Og meteorologen kan glede alle solhungrige
med at det blir ein del sol i fylket. - Men mest i indre strøk. Ute ved kysten
kan dei få litt meir skyer og her er det også ein risiko for litt tåke. Sjølv om
det blir varmt i helga samanlikna med den siste tida, kan du ikkje vente deg
meir enn 10 og 12 grader. Det gode vêret slepp ikkje taket med det første. -
Måndag får vi litt regn, men elles venta vi oss mykje opphaldsver den første
delen av veka. Men mot slutten av neste veke er det meir usikkert. Då er det
fare for meir lågtrykk og då kan vi nok vente oss meir av det vêret vi har vore
vant med den siste tida, slår Martin Grønnevet fast. Fann sakna ungdom i natt 

Leitemannskap, politi, hundar og helikopter starta søket seint måndag kveld. 

Eit Sea King helikopter deltok i leiteaksjonen i Gaular. 

Rundt klokka 21.30 måndag kveld fekk politiet melding om ein sakna person i
Gaular, og det vart sett i gang leiteaksjon etter ei jente i slutten av tenåra i
området rundt Osen bru. - Politiet starta å leite etter personen klokka 22.10,
og etter kom det fleire styrkar til. I tillegg til politet deltek no Røde Kors,
redningshundar og eit Sea King redningshelikopter i søket etter personen,
opplyste operasjonsleiar Hans Petter Harlem ved Sogn og Fjordane politidistrikt
til firda.no natt til tysdag. - Jenta kom til rette i området rundt Osen bru
litt før klokka 02.30 i natt, opplyser operasjonsleiar Odd Arve Solvåg tysdag
morgon. Skjelte ut spelarane i SMS 

Det kokte over for fotballtrenar etter tap i helga. 

Høyang-trenar Terje Fjæren beklagar den krasse SMS-en han sende til alle
spelarane i helga. 

Etter at Høyang tapte mot Sandane i Firdaligaen i helga, sende trenar Terje
Fjæren ei tekstmelding til alle spelarane der han gir dei det glatte lag. Firda
har fått tilgang til SMS-en, der Fjæren skriv følgjande: Frustrert over mange
kort Høyang-trenaren innrømmer at han gjekk for langt, men forklarer at han var
veldig frustrert etter 0-2-tapet mot Sandane. Han har beklaga meldinga og ville
gjere det igjen på spelarmøte måndag kveld. - Grunnen til at eg sende ho, var at
eg var så frustrert av dei tre gule korta vi fekk på slutten av kampen. Det er
så frustrerande at vi aldri kan stille med same lag to kampar på rad, grunna
gule og raude kort, seier Fjæren. - Må vurdere stillinga hans Administrativ
leiar Teddy Moen i Norsk Fotballtrenerforening meiner fotballstyret i Høyang må
vurdere om Terje Fjæren kan halde fram som trenar etter SMS-utskjellinga. - Uff,
nei, det var ikkje ei heldig melding. SMS-ar må for all del ikkje nyttast på
denne måten, seier Moen. Han synest saka er spesielt lei sidan det er mange unge
spelarar i stallen til Høyang. Må skaffe 8.5 millionar til omsorg 

Bystyret må seie ja til å løyve 8.5 millionar kroner ekstra, for å unngå
omsorgskrise. 

Rådmann Terje Heggheim har revidert budsjettet for å få omsorgsreknestykket til
å gå opp 

Det er rådmann Terje Heggheim som har lagt fram forslaget, skriv Firdaposten.
Han har revidert budsjettet, etter at det kom fram at omsorgssektoren treng
mange millionar ekstra, for å unngå kriseliknande tilstander i slutten av 2010.
Heggheim seier til Firdaposten, at pengane må hentast frå fleire ulike sektorar,
for å få reknestykket til å gå opp. Blant anna skal avgiftene på vatn, avløp og
renovasjon aukast. I tilegg skal ei rekkje andre mindre tiltak iverksettast, for
å nå innhentingsmålet på 11,9 millionar kroner. Færre forbrukslån 

Samstundes vel fleire å spare. 

Færre tek opp forbrukslån, samstundes vel fleire å spare pengane sine. 

Etter mange år med til dels sterk vekst i forbrukslån skifta gjeldsveksten
forteikn i første kvartal i år, skriv Dagens Næringsliv. Då tok nemleg nordmenn
opp 1 prosent mindre slike lån samanlikna med same periode i fjor. Samtidig er
den samla sparinga langt høgare enn normalt. - Vårt inntrykk er at dette kjem av
at banker og finansieringsselskap som gir slike lån, har fått ei meir restriktiv
haldning. I tillegg har dei som tek opp forbrukslån, blitt meir forsiktige,
seier direktør i Finanstilsynet, Bjørn Skogstad Aamo. Informasjonsdirektør
Thomas Midteide i DnB NOR meiner dessutan at dei låge rentene har gjort at
behovet for å ta opp forbrukslån har gått ned. Forbrukslån utgjer omtrent 2
prosent av den totale lånemassen til hushalda her i landet. Dei vert i stor grad
gitt utan sikkerheit og har derfor mykje høgare rente enn for eksempel
bustadlån. Laksen sat etter 15 minutt 

Fekk fangsten på siste stoppestaden for laksen i elva. 

Kjetil Ullaland fekk denne laksen på 4,5 kilo i Nausta i natt. 

15. juni starta årets laksefiske i Nausta, og Kjetil Ullaland sikra seg årets
første laks allereie eit kvarter over midnatt. - Fisken sat etter dei fem-seks
første kasta, og er nok ein av dei første som er tekne i elva denne sesongen,
seier Ullaland. Har du også fått laks? Send bilete som epost til
redaksjon@firda.no eller som MMS til 2005 med kodeord FITIPS i tekstfeltet. Han
fekk fisken på sluk i fossen på Ullaland, som ligg rundt elleve kilometer frå
Naustdal sentrum, og er stoppestaden for laksen i Nausta. - Det er ikkje det
heilt ideelle å få han på sluk. Eg ville helst fått laksen på fluge, det er det
som er det optimale, men slik forholda er i elva no er det lettast å få fisk på
sluk, seier Ullaland. Fisken han fekk i natt er på rundt 4,5 kilo, og etter å
fått den på land hadde Ullaland fylt døgnkvoten sin. - Eg er klar for ny
fisketur i natt igjen, seier Ullaland. Ekstra millionar til utdanning i vest 

Kunnskapdepartementet opnar pengesekken. 

Tora Aasland håpar dei nye pengane vil styrke dei nye lærarutdanningane på
Vestlandet 

Dei nye lærerutdanningane på Vestlandet, får 3 millionar kroner frå
Kunnskapsdepartementet. Høgskulane det gjeld er Bergen, Sogn og Fjordane, Stord,
Haugesund og Volda. Målet med bevilginga er å auke kvaliteten på utdanning og
forskning gjennom samarbeid. Totalt er 15 millioner fordelt i hele Norge.
Statsråd Tora Aasland seier i ei pressemelding at ho trur pengane vil auke
kvaliteten på dei nye grunnskuleutdanningane. I tillegg håpar ho at det gode
samarbeidet mellom institusjonane i regionen vil verte ytlegare styrka. Til
Stortinget med Ilda 

Set sin lit til landets øvste folkevalde. 

Turid Bruland og Ilda Gugna reiser fredag til Stortinget med Ilda si sak. 

Turi Bruland frå "Barna først" skal førstkommande fredag møte Heikki Holmås og
Akthar Chaudhry, begge frå SV i i Stortinget. Med seg har ho asylsøkjarbornet
Ilda Gugna. På møtet skal dei leggje fram saka til åtte år gamle Ilda og
familien hennar, som har fått utvisning frå landet. Familien har endeleg
utreisedato til Kosovo den 25.juni, og Bruland har håp om at møtet kan endre
dette. - Viss vi ikkje hadde hatt noko håp om det, ville vi jo aldri reist seier
ho. Håpar på unntak Det er ikkje ofte stortingsreprestentantar går inn i
enkeltsaker, men Bruland håpar denne saken kan vere eit unntak. - Mykje avheng
av korleis møtet blir, men eg håpar dei vil sjå på vedtaket som er gjort i Ilda
si sak, spesielt sidan vi meinar det strid mot barnekonvensjonen å sende ho
tilbake til Kosovo. Mange samla om opprop I tillegg til besøket på Stortingen
har "Barna først" laga eit opprop, som folk kan skrive under på og sende til
statsministeren. - Vi har ikkje noko tal på kor mange som har skrive under på
dette oppropet, men utifrå tilbakemeldingane vi har fått frå folk, vil eg spå at
det er fleire hundre som har gjort dette avsluttar Bruland. - Uforsvarleg
utstyrssituasjon 

Helsetilsynet slår fast at Helse Førde har ein uakseptabel utstyrssituasjon. 

Det medisinsk-tekniske utstyret ved sjukehusa i Sogn og Fjordane har så store
manglar, så høg alder og blir så lite fornya at det er uforsvarleg, meiner
Helsetilsynet. 

Det medisinsk-tekniske utstyret ved sjukehusa i Sogn og Fjordane har så store
manglar, så høg alder og blir så lite fornya at det er uforsvarleg, meiner
Helsetilsynet. Fylkeslege Petter Øgar har trekt denne konklusjonen etter å ha
følgt opp påstandar frå tilsetterepresentantane i styret. I februar slo dei
alarm og gjekk til det uvanlege steg å bringe utstyrssituasjonen i Helse Førde
inn for Riksrevisjonen. Fylkeslegen slår fast at Helse Førde har ein uakseptabel
utstyrssituasjon, der risikoen for svikt i samband med pasientbehandlinga er
uforsvarleg høg. - Utstyrssituasjonen er etter mi meining eit symptom på at
Helse Førde-systemet har blitt så skvisa etter ostehøvelprinsippet at det knakar
i samanføyingane, seier Øgar. Dokumentasjonen Helsetilsynet har henta inn,
fortel om utstyrsproblem og -havari ved ei rekkje avdelingar og ved fleire
sjukehus. Forbode bål forlate 

Eit brennande bål vart tysdag ettermiddag funne av turgåar. 

- Det var tydelege glør og flammar, seier turgåar Bente Follestad om bålet. 

Turgåar Bente Follestad var på tur med hunden sin då ho tysdag ettermiddag
kjende røyklukt på Hunsrasta ved Bekkjavatnet. På neset såg ho eit bål med glør
og flammar i nærleiken av fleire furutre. Ho fann ein gammal blikkboks og fekk
sløkt flammane. - Det såg ikkje ut som det var prøvd sløkt, men eg kan jo ikkje
seie noko sikkert, seier turgåaren som tykte episoden var litt skummel.
Follestad trur ikkje nokon ønskjer å skade naturen, men meiner folk må vere
merksame på brannfara. - Folk må tenkje seg om, oppfordrar ho. Ferska i 96 km/t
i 80-sone 

Fleire tekne i fartskontrollar i Årdal og Vanylven i dag. 

UP har gjennomført trafikkontroll i Årdal i dag. På Årdalstangen vart fire
bilførarar bøtelagt etter å ha køyrt for fort i 50-sone, og høgste målte fart
var 68 km/t. I tillegg blei fem førarar tekne etter å ha køyrt for fort i ei
30-sone, som er ein skuleveg med fartsdumpar, på Årdalstangen. Høgste fart var
målt 55 km/t . I Øvre Årdal vart det utført fartskontroll i 60-sona, og politiet
melder at her vart ingen bøtelagt. Politiet har hatt fartskontroll på riksveg 61
i Syltefjorden i Vanylven. Der fekk ein bilførar bot, etter å ha vorte ferska i
96 km/t i 80-sone. Ein av landets dyraste 

Her må du grave djupt i lommeboka for å passere 

Ved Fjærlandsbommen må du punge ut. 

Av Norges 40 bomstasjonar, er Fjærlandsbommen blant dei dyraste. For passering
Fjærland- Sogndal på riksveg 5, må du ut med 180 kroner for passering med lett
bil, medan du må ut med 520 kroner for bil over 3,5 tonn. Men bilistane må punge
ut aller mest på Finnfast-vegen utanfor Stavanger, her kostar det 200 å passere
om du har liten bil. Tyngre bilar over 3,5 tonn må betale 790 kroner. Sjå heile
oversikta her. På dei billigaste bomstasjonane i landet, må du ut med 10 kroner
for liten bil og det dobbelte for større bilar. Dette viser tal som
interesseorganisasjonen for norske bomvegselskap, Norveg Finans, har henta inn.
Oversikta viser at det er store variasjonar når det gjel innkrevjing av
bompengar, både når det gjeld pris og prisdifferansen mellom tung og lett bil. -
Frekk seljar tok 500-lapp og sprang 

- Han oppførte seg manipulerande og gjekk rett inn, fortel Margot Fonn etter at
slektningen hennar hadde ei ubehagleg oppleving i eigen heim. 

Margot Fonn (biletet) krev kikhol i dørene til eldrebustader. Ho meiner eldre
sin tryggleik må bli teke meir på alvor. Ein slektning av henne hadde sjølv ei
ekkel oppleving med ein trefigur-seljar. 

Fleire eldre har varsla om opplevingar med dørseljarar dei kjenner som
ubehaglege. Sist ut i rekkja var slektningen til Margot Fonn i Jølster. Tidleg i
vår kom ein ung mann på døra til heimen hennar ved omsorgssenteret. Han skulle
selje trefigurar. Gjekk rett inn - Han oppførte seg manipulerande og gjekk rett
inn i leiligheita. Først ville han ha 200 kroner for trefigurane, men då
slektningen min kom med pengane, skulle han ha meir, fortel ho til Firda onsdag.
Tok 500-lapp Så gjekk ho inn på soverommet etter meir pengar. Mannen følgde
etter. Ho heldt fram ein femhundrelapp, men mannen byrja å diskutere med henne
fordi han ikkje hadde vekslepengar. - Då nappa han 500-lappen ut av hendene
hennar, og sprang ut. Den eldre kvinna ønskjer ikkje stå fram med namn i media.
Støtte frå kommunen og politi No krev Margot Fonn at det vert laga kikhol i
dørene på omsorgssentera. Slik kan dei eldre halde styr på kven som bankar på
døra. Dette vil Jølster kommune no vurdere. Og Fonn får også full støtte av
politiet. Nils Erik Eggen ved Sogn og Fjordane politidistrikt seier det er ein
auke i tal påtrengjande dørseljarar, og at dei gjerne bevisst går til
omsorgssentera. - Lakselus-situasjonen ute av kontroll 

Ny rapport med dramatisk konklusjon. 

Slik ser ein laks ut etter å ha blitt eten av lakselus. 

Mattilsynet sleppte tysdag ein lakselusrapport, som etter Norges jegar og
fiskeforbund (NJFF) si meining er svært dramatisk. Krev redusert produksjon -
Oppdrettsnæringa klarte ikkje å redusere lusemengda tilstrekkeleg i den
viktigaste utvandringsperioden for villaksen. Situasjonen er ute av kontroll. No
må dette få konsekvensar i form av reduserte tal oppdrettsfisk i sjøen, seier
generalsekretær Bjarne Oppegård i NJFF i ei pressemelding. Lusa, som kjem i
samband med produsjon av oppdrettsfisk, er ein trussel for villaksen.
Oppdrettsanlegga forsøker å avluse, men behandlinga har slått feil, viser
Mattilsynet sin rapport. - Situasjonen er spesielt ille i Ryfylke, i mitre og
indre Hardangerfjord, ytst i Sognefjorden og Trondheimsfjorden, heiter det i
pressemeldinga. - Skjerp klørne NJFF skriv at til nye metodar for å redusere
luseproblemet kjem på trappene, må det ein redusjon av produksjonen i dei mest
utsette områda reduserast. - Det er på høg tid at Mattilsynet skjerpar klørne og
set handling bak orda, uttaler Oppegård. Sa nei til skjenkjekontrollen 

- Vi har bryllaup. Kom tilbake seinare, skal den hotelltilsette ha sagt. 

Nordfjelske kontrollar reagerer skarpt etter at ein kvinneleg kontrollør vart
nekta å undersøkje Walaker hotell i Luster i april. Årsaka var at hotellet heldt
bryllaup, og derfor hadde lukka lag. Kommunen bad om forklaring - Å nekte ein
kontrollør tilgjenge til ein skjenkjestad med kommunalt løyve er eit alvorleg
brot, skriv Thor Olav Myhre i ein rapport, ifølgje Sogn Avis onsdag. Luster
kommune bad hotellet om ei forklaring. Det vart då presisert at ein
skjenkjekontrollør skal få komme inn sjølv om det er lukka lag. Ole Henrik
Nitter Walaker, som ifølgje svarbrevet tok i mot den kvinnelege kontrolløren,
seier det ikkje var noko å kontrollere ettersom det var lukka lag. - Inviterte
kontrolløren tilbake - Vi inviterte kontrolløren tilbake til ordinær opningstid,
som er frå 29. mai til 2. oktober, svarar hotellet. Men han skriv også at om dei
har gjort noko som ikkje er «heilt etter boka», skal dei prøve å bli betre neste
gong. Luster formannskap hadde saka oppe til orientering. Luster-rådmann Tore
Eriksen seier kommunen vil følgje opp saka, men har ikkje lagt opp til noko form
for sanksjonar. Oddvar Flæte har tre jobbar som ventar 

- Hadde blitt ei plage heime om eg ikkje jobba. 

Oddvar Flæte har vore fylkesmann i Sogn og Fjordane i 17 år. I dag takkar han
for seg. 

I dag, onsdag, er fylkesmann Oddvar Flæte (67) sin siste dag som fylkets fremste
representant. Arvtakaren Anne Karin Hamre (45) er klar til å ta over kontoret.
Treng å jobbe Men Flæte har ikkje tenkt å liggje på latsida etter at han gir
seg. Han har ikkje mindre enn tre nye jobbar å gå til. - Eg ville blitt ei plage
heime om eg ikkje jobba meir. Eg er glad eg er blitt spurd, og eg set pris på å
bli brukt, seier den avtroppande fylkesmannen til Sogn Avis. Jobb ganger tre
67-åringen skal frå hausten av jobbe for tre ulike arbeidsgjevarar. Jobb 1: To
dagar i veka for Fornyings-, administrasjons- og kyrkjedepartementet med å betre
kommunikasjonen mellom stat og kommune. Jobb 2: Datamiljøet i Måløy krev to
dagar i veka. Han skal arbeide for verksemda Local Host. Jobb 3: Sogndal
Fotball. Flæte skal jobbe for dei éin dag i veka. Frå langrenn til olje 

Morten Aa Djupvik går til Aker Solutions. 

Morten Aa Djupvik er frå Hyen i Gloppen. Han er tidlegare landslagstrenar for
herrelandslaget i langrenn. 

Den tidlegare hovudtrenaren for herrelandslaget i langrenn, Morten Aa Djupvik,
vil få ein sentral rolle i å framdyrke ein endå sterkare prestasjonskultur i
oljeserviceselskapet Aker Solutions. Det skriv selskapet i ei pressemelding
onsdag. I Aker Solutions skal Djupvik (36) jobbe strategisk og operativt med
team- og prestasjonsutvikling. Skal bruke leiarerfaringa - Dette er område der
han har levert fantastiske resultat i fleire år, heiter det i pressemeldinga.
Han skal også bruke si erfaring som leiar og trenar til å få sine nye kollegaer
til å fokusere endå meir på fysisk helse. Slik skal prestasjonsevna på jobb
aukast. Byrjar 1. august - Eg kjem frå ein jobb der det var kontinuerleg fokus
på individuelle prestasjonar, teknologi, forbetring av ørsmå detaljar og
samhandling for å gjere kvardagen betre. Dei same utfordringane vil eg møte i
Aker Solutions, seier Morten Aa Djupvik. Djupvik byrjar i si nye stilling 1.
august 2011. - Kvifor gjer dei dette mot meg? 

Førde-bedrift vert stadig vekk fråstolen skilta sine. - Vi har funne dei i elva,
i heisen og no sist i Naustdal ... 

Hasan Ibrahim ved Sunnfjord bilpleie i Førde måtte onsdag morgon til Naustdal
for å hente eit stole skilt. 

Hasan Ibrahim frå Førde driv verksemda Sunnfjord Bilpleie i Førde sentrum. Og
som alle andre næringsdrivande, ønskjer han å reklamere for tenestene sine. Men
det skal ikkje vere så lett. Finn dei over alt Skilta, som kostar nærare 2000
kroner berre for ramma, får ikkje stå i fred. På ulike stader i nærleiken av
bedrifta og Rimi-butikken, står det plassert reklameskilt, gjerne saman med
andre bedrifter sine skilt. - Vi har funne skilta våre kasta i elva. Så var det
ein som ringde meg og sa at skiltet mitt stod i ein heis. I dag, ca klokka
08.00, ringde dei frå Best-stasjonen i Naustdal. Då hadde dei funne eitt av mine
skilt ved stasjonen. Nokon har frakta det 50 kilos tunge skiltet heilt til
Naustdal i bil, fortvilar Ibrahim. Han har ikkje tal på kor mange gonger skilta
hans har blitt tulla med, teikna på og flytta i løpet av dei siste tre åra han
har drive bilpleien. Han trur det har passert 10 i tal. - Kvifor? - Kvifor gjer
dei dette mot meg? Kven er dei? Eg har berre gode venner i Førde. Eg føler dette
er retta mot meg, for eg ser ikkje, eller har høyrt om, andre bedrifter som har
dette problemet i like stor grad, seier han. No håpar han at dei ansvarlege vil
slutte med ugjerningane og la skilta stå i fred. - Eg har også opplevd at nokon
skrapa opp bilen min heime i garasjen, men no er området videovervaka, fortel
Førde-mannen, som opphavleg er frå Kurdistan. Tjuvane fanga på video Han har
prøvd å melde sakene til politiet, utan at det har gjeve nokon form for
resultat. No finn han likevel eit håp i overvakingskameraet til Best-stasjonen i
Naustdal. - Det skal vere observert ein grøn varebil som kom med skiltet og
plasserte det ved stasjonen, fortel Ibrahim. Onsdag føremiddag var han i
Naustdal for å hente det stolne skiltet. Umogleg å ikkje høyre posten 

- Ular så høgt når posten kjem at lyden måtte forsinkast med to minutt. 

Dette postkassestativet i ytre Gulen er meir kreativt enn dei fleste andre
postkassestativ. Utstyrt med posthorn, roterande lys og eit 12 volts anlegg med
brytar på kassen, er det umogleg å ikkje høyre når avisa dumpar i kassen.
Eigaren får då beskjed ved hjelp av ei uling. Det var Sigvald Kidøy frå
Eivindvik som «ikkje kunne dy seg» då han var på besøk hos postkasseeigaren. -
Eg synest denne var så stilig at eg ville dele den med Firda-lesarane, seier
han. Kidøy forklarar at lyden i stativet er så pass høg at den måtte forsinkast
med to minutt slik at ikkje postbodet kvar dag får seg ein høglydt overrasking.
- Eit slikt postkassestativ er det nok ikkje mange av, seier Gulen-mannen. 3,5
millionar til samhandling 

Regjeringa løyver 3,5 millionar kroner til ulike prosjekt knytt til
samhandlingsreforma i Sogn og Fjordane. 

- Midlane er viktige for å redusere den økonomiske belastninga for kommunane som
er med i prosjektet, seier Arve Helle, som er prosjektleiar for
samarbeidsprosjekt mellom 12 kommunar. 

Og prosjektleiar for samarbeidsprosjektet mellom 12 kommunar i Sunnfjord og Ytre
Sogn, Arve Helle, gler seg over at dette prosjektet får 200.000 kroner. - At vi
får utteljing viser at vi er komne i gang, og midlane er viktige for å redusere
den økonomiske belastninga for kommunane som er med i prosjektet, seier Helle.
Dei 200.000 kronene skal brukast til vidareføring av prosjektet knytt til
rehabilitering og førebyggjande helsearbeid. 600 000 til KOLS-prosjekt I tillegg
er det løyvd totalt 1,3 millionar kroner til tre prosjekt, der alle kommunane i
fylket, KS og Helse Førde er med: 600.000 kroner er løyvd eit prosjekt for
KOLS-pasientar, 300.000 til hospiteringsordning for å auke kompetanse og 400.000
til kartlegging og tilrettelegging for telemedisin. Forstudie i Lærdal får 400
000 Eit prosjekt om førebyggjande helsearbeid i Sogn får 800.000 kroner, medan
to prosjekt i Nordfjord får totalt 800.000 kroner i juniløyvinga frå regjeringa.
Eit forstudie til etablering av distriktsmedisinsk senter Sogn knytt til Lærdal
sjukehus, får 400 000 kroner. - Dette kjem pasientane og innbyggjarane i fylket
til gode, seier helse- og omsorgsminister, Anne-Grete Strøm-Erichsen. 133
millionar sett av i år Samhandlingsreforma trer i kraft 1.januar neste år. Nokon
av hovudmålsetjingane med reforma er å betre helsetenester der folk bur, leggje
til rette for tidleg behandling av sjukdom, og meir førebygging. Regjeringa har
i år sett av 133 millionar kroner til samhandling i kommunane. - Det er flott å
sjå at det vert satsa på samhandling i Sogn og Fjordane. Mange kommunar er no
godt i gang med å byggje opp helse- og omsorgstenestene sine, seier
Strøm-Erichsen. Skal sleppe å reise så langt Samhandlingsmidlane skal mellom
anna nyttast til lokalmedisinske senter der kommunar og sjukehus samarbeider om
å byggje opp gode, lokale tenester. - Pasientar skal sleppe å reise mange mil
til sjukehus for å få enkel oppfølging og behandling viss dei kan få eit like
godt eller betre tilbod i nærmiljøet sitt, seier Strøm-Erichsen. Denne sikra
Florø-gründer pris 

Stakk av med årets varmepumpepris for nyvinning. 

Trond-Atle Asphjell, prosjektleiar Single-Phase Power (t.v.) har vore med og
utvikla den spesielle varmepumpa som har vore installert på meieriet på Byrkjelo
sidan februar. T.h. Lars Mattis Horvli, teknisk sjef Tine Byrkjelo. 

- Vi visste vi var nominerte, men at vi skulle gå til topps, kom uventa, seier
Trond-Atle Asphjell i Single-Phase Power. Asphjell bur i Florø og er medeigar,
og ein av tre tilsette i selskapet. La vekt på internasjonalt potensiale
Single-Phase Power har utvikla ei nyskapande industriell varmepumpe som leverer
varme ved høgare temperaturar og temperaturløft enn tradisjonelle varmepumper.
Varmepumpa byggjer på eigenutvikla teknologi, testa og dokumentert gjennom tre
pilotanlegg. Juryen la spesielt vekt på det internasjonale potensialet
teknologien har, i grunngjevinga for prisen. - Det er svært hyggjeleg å få slik
anerkjenning for noko vi har jobba med i snart sju år, seier dagleg leiar, Arne
Høeg. Vart installert på Byrkjelo i februar - Utruleg kjekt å få slik merksemd
for den utviklinga vi har fått til, seier Asphjell. Den sørste kommersielle
varmepumpa vart sett i drift hjå Tine Meierier på Byrkjelo i februar i år, og
leverer varme ved 120 grader og kjøling ved 0 grader. Leverer opp mot 200 grader
Varmepumpa leverer 400 kW og er basert på einfase-teknologi, det vil seie at det
ikkje er noko koking eller kondensering involvert i varmepumpeprosessen. - Pumpa
vår er uavhengig av temperaturar. Ho leverer dei temperaturane som anlegga har
trong for, seier Asphjell. Per i dag kan varmepumpa levere opp mot 200 grader. 

Rykka ut til bilbrann 

Ein personbil tok til å brenne i sentrum av Florø fredag kveld. 

Bilbrann: Denne eldre Forden tok fredag kveld til å brenne i sentrum av Florø.
Politi og brannvesen rykka ut til staden. Kontroll: Brannvesenet fekk fort
kontroll over brannen. Foto Simon F. Solheim Foto Simon F. Solheim (MMS-foto) 

Politiet fekk melding om at ein personbil stod i fyr i Florø sentrum seint
fredag kveld. Fort kontroll Både politi og brannvesen rykka ut då meldinga kom
inn. Brannvesenet kom raskt til staden og fekk kontroll på brannen. - Vi fekk
inn meldinga ved 23.15-tida om at ein bil stod i brann ved Fugleskjærskaia,
opplyser operasjonsleiar Olaug Holme ved Sogn og Fjordane politidistrikt. Bilen
var på veg opp bakken ved kaia, på riksveg 5. Eit vitne firda.no har vore i
kontakt med seier at det brann godt i bilen. - Flammane stod ut av panseret på
bilen. Det brann ganske godt, men brannvesenet fekk fort kontroll, seier vitnet.
Bensinlekkasje To polititenestebilar og to brannbilar var på staden, og vegen
var avsperra då arbeidet på skadestaden pågjekk. - Brannen starta truleg på
grunn av ein bensinlekkasje i motoren, sa politiets innsatsleiar Kjell Magne
Barsnes til firda.no på staden. Ingen skadde Operasjonsleiar Olaug Holme seier
at brannen vart sløkt ved 23.45-tida, og at ingen personar har kome til skade i
bilbrannen. - Aksjonen er no avslutta, opplyser operasjonsleiaren ved
23.50-tida. Personbilen er flytta ut av vegbana, og vegen er no open att for fri
ferdsel. Saka vil bli følgd opp av politiet i Florø. Liv Signe held gjerne fram
som samferdsleminister 

- Eg har trivst veldig godt, seier ho. 

Liv Signe Navarsete Foto Arne Stubhaug 

Det er enno eit stykke fram til regjeringskabalen vert lagt, og Liv Signe
Navarsete åleine bestemmer ikkje kva post ho får. Overfor Firda legg ikkje
Navarsete skjul på at ho godt kan tenkje seg å halde fram som
samferdsleminister. Senterparti-leiaren går om kort tid inn i nye
regjeringsforhandlingar med Arbeidarpartiet og Sosialistisk Venstreparti. Saman
med sentralstyret vil Navarsete diskutere kva partiet skal leggje vekt på.
Førebels ser ho berre ei sak der Senterpartiet vil setje ultimatum, og det er
EU-saka. Truleg klart for nattfly 

Ordførar i Sogndal Jarle Aarvoll (Ap) ønskjer å prøve ut nattfly stasjonert i
Sogndal. 

Foto Bent Are Iversen Firda Media PB.160, 6801 Førde. 57833300 www.firda.no 

Når Sandane lufthamn stengjer 1. mars- 26. august neste år på grunn av
utbygging, blir det ledig kapasitet. Dette ønskjer ordføraren å utnytte på
Haukåsen ved å få nattfly på flyplassen i Sogndal, melder Sogn Avis. Widerøe
positiv Widerøe vurderte å flytte ledig kapasitet frå Sandane anten til
Bringeland eller til Haukåsen under utbygginga. Men no ser det ut til at
Haukåsen blir valt og flyselskapet er positiv til forslaget frå ordføraren. Ei
god løysing - Vi tykkjer det er ei god løysing å plassere dette flyet mellombels
i Sogndal. Alt er ikkje heilt på plass enno, men slik det ser ut no blir det
denne løysinga med at flyet overnattar i Sogndal, seier kommunikasjonsdirektør i
Widerøe Richard Kongsteien til avisa. Vil ha fast nattfly Han legg ikkje skjul
på at Widerøe ser for seg ein konsesjon med nattfly i Sogndal på permanent
basis. Flyselskapet landa på at det beste er å bruke den ledige kapasiteten i
Sogndal. Men saka er ikkje avgjort enno. - Det er ikkje 100 prosent på plass,
for den formelle avgjerda skal takast, og departementet skal også seia sitt,
seier Kongsteien. Tidlegare SV-topp vil kaste Grande Røys 

Meiner partiprogrammet hennar frå SV ikkje gir henne nok rom. 

Tidlegare SV-politikar Paul Chaffey meiner at fornyingsminister Heidi Grande
Røys bør erstattast med ein meir profilert politikar, helst frå Arbeidarpartiet.
Foto Bent Are Iversen Firda Media PB.160, 6801 Førde. 57833300 www.firda.no 

Tidlegare SV-politikar Paul Chaffey meiner partiprogrammet til SV bremsar
fornyings- og administrasjonsminister Heidi Grande Røys. Chaffey er no
administrerande direktør i IT-bransjeforeininga Abelia, NHO si foreining for
kunnskaps- og teknologibedrifter. Anonymt Heidi Grande Røys har dei siste fire
åra vore "it-ministeren" som statsråd for Fornyingsdepartementet. Det har ikkje
gått veldig bra, meiner Abelia. - Fornyings- og administrasjonsdepartementet
treng ei styrking, slik at det kan jobbast med effektivisering av offentleg
sektor, seier Chaffey til Computerworld. Han meiner FAD har vore veldig anonymt
i media, og Chaffey ønskjer seg ein handlekraftig og profilert politikar i denne
statsrådsposten, helst frå Arbeiderpartiet. - Det er ikkje Heidi Grande Røys som
person som ikkje passar der, men hennar partiprogram frå SV gir henne ikkje nok
rom til å gjennomføre dette, seier Chaffey. Sjølv har han teke aktiv avstand frå
si fortid som SV-politikar etter at han sjølv gjekk ut av Stortinget i 1997. Gir
Grande Røys ros IKT Norge, interesseorganisasjonen for norske IKT-bedrifter, er
derimot ikkje samde i at Heidi Grande Røys skal forlate Fornyingsdepartementet.
- Vi ser at FAD manglar tyngde, men det har meir å gjere med organiseringa enn
personen, seier Per Morten Hoff, generalsekretær i IKT Norge til Computerworld.
Han vil ikkje direkte kritisere Grande Røys, og synest ho har gjort ein god
jobb. - Hennar svake side er at ho har hatt for lite styrke, seier Hoff, som
ikkje vert overraska om Grande Røys går ut av den nye regjeringa som skal
dannast. Berga sauer med gummibåt 

Bar med seg båten til 1295 meter over havet. 

Langafonnvatnet ligg 1295 meter over havet i Vik kommune. 

Redningsmenn bar med seg gummibåt og gjekk i to timar for å berge ei søye med to
lam ved Langafonnvatnet 1295 meter over havet i Fresvik. - Det var ikkje så
mange kvadratane sauene hadde til disposisjon. Dei stod på ein stein og trykte
seg oppetter ein seks-sju meter høg isvegg, seier Jon Arne Kvåle til Sogn Avis.
Det første lammet vart vippa om bord i båten, som vart trekt tilbake ved hjelp
av tau. I neste operasjon bykste sauen og lammet i vatnet og sumde eit par meter
i det båten nærma seg. - Vi fekk greitt tak i kvart vårt dyr og heldt det langs
ripa medan båt og last vart trekt til land igjen, seier Kvåle. Jerv har teke 11
sauer 

Utsett for jerveherjing tre gonger i sommar. 

Sauebonde Roald Lunde på Grinde i Leikanger har funne 11 sauekadaver som det er
stadfesta at jerv har teke i sommar. 

Tre gonger i sommar har sauebonde Roald Lunde på Grinde i Leikanger opplevd at
jerven har forsynt seg av saueflokken hans. - Dette er det 11. kadaveret som er
stadfesta at jerv har teke. Eg håpar inderlega at Statens naturoppsyn bruker
helikopter for å spore jerv til vinteren. Dersom vi berre skal ta ut jerv ved
lisensjakt, vil det vere å halde oss sauebønder for narr, seier Lunde til Sogn
Avis. Om det er ein eller fleire jervar som har vore på ferde i systrondsfjella
veit ikkje bøndene. Viltkonsulent Hermund Mjelstad hos Fylkesmannen i Sogn og
Fjordane slår fast at det er ein soleklar jobb for SNO å ta ut skadejerven i
Leikanger, ettersom Stortinget har vedteke at det ikkje skal vere jerv i Sogn og
Fjordane. I vinter tok SNO ut 11 jervar i fjella i Indre Sogn. Frodig bok om
Slettemark 

Følgjer kunstnaren frå sekstitalet til 2008. 

Bokomslaget til "Kjartan Slettemark - kunsten å falle". 

Ei av bøkene på haustlista til forlaget Skald er ei fotobok om kunstnaren
Kjartan Slettemark, som døydde i fjor. Boka har fått tittelen "Kjartan
Slettemark - kunsten å falle", og kunstnaren var sjølv med på å planlegge
fotoboka. To ønskje Bileta i boka er tekne av Slettemarks gode ven, fotografen
Brita Olsson. Ho følgjer naustedølen frå han gjorde svenske av seg på
seksti-talet og fram til 2008. - Kjartan hadde to ønskje for boka: Ho skulle ha
blinkande lys i ryggen, og ho skulle eksplodere om ho ikkje vart opna på tre
veker. Desse ønskja har vi ikkje klart å innfri, men elles trur eg vi har laga
ei bok i hans ånd, seier forleggjar Lars Nes. Barn og song Bokhausten hos Skald
forlag inneheld også " Eventyrboka ", som er ein oppfølgjar til "Godnattboka -
nynorske forteljingar". Den andre barneboka på haustlista er "Torbjørn Isbjørn".
For songfuglane kjem boka "Syng meg heim", der Olav Stedje vert heidra i ei bok
med 50 songar. I tillegg kjem " Julesongar ", det første nynorske julesongheftet
på mange år. Reise og historie "Costa Blanca - 53 opplevelser" kjem også i
haust. Boka er oppfølgjaren til "Gran Canaria - 53 opplevelser". Haustlista til
Skald inneheld også "Levd liv", ei bok som fortel historia til sogningane.
Bokhausten hos Skald byr også på "Langs veglause strender", som handlar om eit
område langs sørsida av Sognefjorden i kommunane Vik og Høyanger. Her er det
mest kos - og kjeft 

Illustrasjonsfoto. Foto Arne Stubhaug 

Om du har planer om å bytte ut baderomsinnreiinga, bør du sjekke ekstra godt kva
slags bedrift som skal gjere arbeidet for deg. Mest krangel om bad Tal frå
byggjebransjen viser nemleg at berre ein av seks bedrifter som jobbar med
oppussing av bad er godkjende våtromsbedrifter. Våtromsskader er ein gjengangar
når det oppstår strid mellom kjøpar og seljar av bustader. Kranglar om bad er på
topp blant sakene som ender med en tvist basert på eigarskifteforsikring, og det
er også våtromsskader som blir oftast nemnd når takstmenn har ei synfaring en
bustad. Dårleg jobb - Ofte skuldast skaden feil utføring i overgangen mellom
sluk og golv, for dårleg fall og vassavrenning eller mangelfull påsmøring av
membran på veggen, seier fagsjef Rolf Erling Eidsvold i Norges Takseringsforbund
i ei pressemelding. Kos på badet Trass i at det er ein del krøll kring våtrom og
skader, er nordmenn raske med å kaste seg på nye trendar innan
baderomsinnreiing. Større baderom med plass til dobbeltdusj og badekar er
populært. Gjerne også med flatskjerm integrert i flisene. Også spegel med
innebygd LED-lys blir meir og meir vanleg. Trendy med miljø - Nordmenn er
generelt veldig interessert i nye trendar og tilbod på dette området. Vi snakkar
ikkje lenger om baderommet, men velværerommet, seier Kari Winnæss,
produktansvarleg i Korsbakken Trading AS, i pressemeldinga. - Mange bruker badet
som eit rom for nyting og avkopling. Då legger dei vekt på detaljane, som for
eksempel at kraner og dusjarmatur matchar med heilskapen i innredninga. Men det
er også trendy å tenkje miljø, så armaturar med innebygd sparefunksjon er nesten
blitt standard, seier Kari Winnæss. Slutt på skipsbygging i Florø 

STX Norway Florø nedbemannar med 120, og legg om drifta. 

Foto Knut Magnussen 

Dei tilsette vart i dag informerte om at verftet gir opp å satse på å byggje
fleire skip, og legg om til å bli offhoreverkstad etter at dei dei to båtane som
står att å levere er ferdige i høvesvis november i år og mars neste år. Tom
ordrebok Etter at desse skipa er leverte, er ordreboka for nye skip tom. Drifta
skal no rettast inn mot reparasjonar og vedlikehald for offshoreverksemda,
opplyser verftsdirektør Kjetil Bollestad, personaldirektør Anne Karine Lysne og
teknisk sjef Deon Mortensen til firda.no. Dramatisk nedtrapping Omlegginga vil
føre til ei nedtrapping av arbeidsstokken frå dagens 200 tilsette til ein
arbeidsstokk på mellom 60 og 80, opplyser leiinga. Nedtrappinga skal skje
gradvis, fram til siste båt er levert neste år. Ifølgje verftsdirektør
Bollestad, finst det ikkje marknad for vidare skipsbygging. - Difor er det i
samråd med eigaren bestemt å gå til denne omlegginga, seier Bollestad. Krass
kritikk mot to legar 

Oversåg at operasjonspasient var blødar 

Foto Arne Stubhaug 

Fylkeslege Petter Øgar gir kraftig refs til to legar ved Førde sentralsjukehus
som oversåg at ein pasient var blødar. Oversåg journalen Dette skjedde under ein
operasjon tidlegare i år på sjukehuset. Sjølv om det stod i journalen til
pasienten at han var blødar, blei ikkje dette tatt til etterretning. I tillegg
var det klistra på ein eigen obs-lapp på tilvisningsskrivet der det stod at
pasienten hadde sjukdommen. Likevel oversåg legane blødarsjukdomen som i praksis
betyr at pasienten ikkje sluttar å blø frå operasjonssåret. Fagleg uforsvarleg
Fylkeslegen konkluderer no med at behandlinga var fagleg uforsvarleg. Dei to
legane opptredde aktlaust og sette pasienten i fare. Legane har no fått refs
internt på sjukehuset. Øgar skal no vurdere om legane skal få ein formell
reaksjon. Opplevde det same to gonger Men det er ikkje første gong at pasienten
har opplevd dette. - Dette skjedde også pasienten under ein operasjon for sju år
sidan. Men den gong hadde ikkje legane kunnskap om at personen var blødar. Men
dette er uansett kritikkverdig, seier Øgar og viser til at dette er noko legane
burde ha spurt pasienten om. - Må skrive om lova for å redde lokalsjukehusa 

Professor meiner løfte frå Liv Signe Navarsete er tomme ord. 

Helseprofessor Inger Johanne Pedersen meiner det blir tomme ord, når
Senterparti-leiar Liv Signe Navarsete torsdag gjekk hardt ut og knytte løfte om
lokalsjukehus til garantien som ho meiner ligg i Soria Moria-erklæringa. 

Dersom Senterpartiet verkeleg skal klare å gjennomføre sine løfte om å verne
lokalsjukehusa, må først lova endrast, seier helseprofessor Inger Johanne
Pedersen til Nationen. Det var helsereforma til dåverande helseminister Tore
Tønne (Ap) som i 2002 ga oss ei ny lov om helseføretak. - Der ga politikarane
frå seg den påverknaden dei hadde. Mange har kalt det ei politisk abdisering,
seier Pedersen. Flytta makta Dermed meiner ho det blir tomme ord, når
Senterparti-leiar Liv Signe Navarsete torsdag gjekk hardt ut og knytte løfte om
lokalsjukehus til garantien som ho meiner ligg i Soria Moria-erklæringa. Les
saka: Trugar med å gå ut av regjeringa Før helsereforma var det fylkeskommunen
som eigde sjukehusa. No er det overordna nivået flytta til Stortinget og
regjeringa, mens ansvaret for sjølve drifta, inkludert myndigheita til å avgjere
kva tilbod som skal vere kvar, ligg hos føretaka. Pedersen, som er professor ved
Trondheim økonomiske høyskole, utdjupar: - Før reforma kunne fylkestinget ha
avgjerande innverknad på avgjerdene. Sånn er det ikkje lenger. Det er politiske
representantar i styra, men dei har ikkje fleirtal. Dei er heller ikkje
forplikta i forhold til eit partiprogram, men er valde som enkeltpersonar.
Eigaren er håpet Ho slår fast at helseføretaka sine styre i dag har ei reell
fullmakt til å gjere omfattande avgjerder om omstillingar, og at berre ei
endring av lova kan gje auka makt til politikarane i slike saker. Navarsete
seier til avisa at «vi styrer med det lovverket som gjeld». Ho legg til at
Senterpartiet har som mål å få tilbake eit politisk fleirtal i sjukehusstyra,
men at det ikkje let seg gjere i denne perioden. Senterpartiet sitt « håp » er
dermed helseminister og Ap-statsråd Anne-Grete Strøm-Erichsen. Som helseminister
er ho « eigar » av helseføretaka, og har dermed myndigheit til å overstyre
vedtak i føretaka. (ANB-NTB) Hamna på taket i sjøen 

To personar sende til sjukehus. 

Ein personbil køyrde av vegen og hamna på taket i sjøen ved Birkeli mellom
Kjelkenes og Svelgen seint onsdag kveld. Politiet fekk melding om utforkøyringa
på rv 614 klokka 23.18. Det var to personar i bilen, ein mann i slutten av
tenåra og ein mann i starten av 20-åra. Ifølgje politiet kom dei seg sjølve ut
av bilen. Dei to mennene vart først sende til lege i Svelgen, før dei vart sende
vidare til Førde sentralsjukehus. Den eine er moderat skadd og den andre lettare
skadd, opplyser operasjonssentralen ved Sogn og Fjordane politidistrikt. Årsaka
til ulykka er førebels ikkje kjent, men politiet har ikkje mistanke om
ruspåverknad. Arkitekt bak avtale med Sp 

Senterpartiet fekk 850.000 kroner for å reise temaet fornybar energi i
valkampen. 

Steinar Dvergsdal hadde ideen til avtalen som sikra Senterpartiet 850.000 kroner
i støtte. 

Det var den tidlegare Sp-politikaren Steinar Dvergsdal frå Jølster som hadde
ideen til avtalen som sikra Senterpartiet 850.000 kroner i støtte for å
profilere satsing på fornybar energi i valkampen. - Vi var ute etter å få løfta
temaet fornybar energi inn i valkampen. Sp var det partiet som var mest genuint
interessert i dette. Vi lykkast veldlig bra, seier Dvergsdal til Bergens
Tidende. 500.000 kroner kom frå selskapet Eidsiva Moelven, eigd 60/40 prosent av
Eidsiva Energi og Felleskjøpet Agri, der Dvergsdal er styreleiar. 200.000 kroner
kom frå Troms Kraft og 150.000 kroner frå Glommen Skog. Etter at pengestøtta
vart kjent, har Senterpartiet gjort vedtak om å tilbakebetale pengane til
Eidsiva Energi og Troms Kraft. Ifølgje lov om partifinansiering kan nemleg ingen
offentleg eigde selskap gje støtte til politiske parti. Generalsekretær Knut M.
Olsen i Senterpartiet seier at partiet gjorde ein feil då det ikkje vart sjekka
at Eidsiva Energi og Troms Kraft var meir enn 50 prosent offentleg eigde. Støtta
frå Glommen Skog blir ikkje returnert. Eigen reklamefilm for fylket 

Skal vise at Sogn og Fjordane er fylket for framtida. Trur du dette lokkar
kompetanse til fylket? Sei di meining. 

Med ein eigen rekamefilm skal kompetanse lokkast tilbake til fylket. Biletet er
frå karrieremessa til Framtidsfylket i Bergen i februar 2010. 

Tre produksjonsselskap konkurrerer no om å få lage filmen som skal vise at Sogn
og Fjordane er fylket for framtida. Fristen for å levere inn tilbod gjekk ut på
onsdag, og til saman kom det inn sju tilbod frå ulike produksjonsselskap,
opplyser Sogn og Fjordane fylkeskommune på heimesida si. Lokke kompetanse Dei
tre som er plukka ut til siste tilbodsrunde er Dinamo (Oslo), Pandora Film
(Bergen) og Feber Film (Bergen). Filmen er eit samarbeidsprosjekt mellom blant
andre Sogn og Fjordane fylkeskommune, Framtidsfylket og NHO, og skal nyttast i
marknadsføringa av fylket som eit attraktiv bu- og arbeidsområde. Målet er å
lokke dyktige dyktige og framtidsretta menneske med relevant kompetanse til
fylket. Trur du ein reklamefilm for fylket vil vere med på å lokke til seg ønskt
kompetanse? Sei di meining i kommentarfeltet under artikkelen. Visast på
Internett Målgruppa er i første rekkje menneske med høgare utdanning mellom 20
og 45 år, og filmen skal primært visast på nettstadene til fylkeskommunen,
Framtidsfylket, kommunane, verksemder i fylket og på sosiale nettstader som
YouTube. Kven som får oppdraget med å lage filmen vert klart i veke 39. Filmen
skal vere klar i februar 2011. Lagar indisk storfilm i fylket 

Vil truleg bli sett av ti millionar i heimlandet. 

Regissør K. V. Anand, Sigmund Elias Holm og produsent C. K. Ashok ved Gudvangen.
Aurlandsfjellet er kulisse i den indiske filmen « Ko ». 

Denne veka går det føre seg ei eksotisk filminnspeling på Vestlandet. Den
indiske filmregissøren K.V Anand er på plass for å spele inn scener til den nye
filmen sin, « Ko ». Døropnar - Opptaka skal gjerast i Bergen i nokre dagar. Så
går turen langs Hardangerfjorden og Nærøyfjorden i fjordlandskap og på
fjelltoppar- og til spektakulære stader som Rosendal, Stalheim og Aurland, seier
Sigmund Elias Holm, leiar for Western Norway Film Comission, til NTB. Western
Norway Film Commission har arbeidd med produsenten C.K. Ashok i fleire månader
for å få den indiske filminnspelinga hit. Det indiske filmteamet skal gjere
opptak i ti dagar. - Vi håpar det blir ein døropnar for fleire tilsvarande
filmar, det har ofte skjedd tidlegare, seier Holm. Kollywood Regissør Anand
lagar filmar for den tamilske filmindustrien, kalla Kollywood, i Chennai, i
motsetnad til den hinduistiske filmindustrien, kalla Bollywood, som har base i
Mumbai. Kollywood når ut til 66 millionar indarar og produserer 150 filmar
årleg. Anand har tidlegare vunne National Film Award i India, som er for ein
indisk Oscar å rekne med rundt tusen nominerte filmar. « Ko » vil truleg trekkje
til seg ti millionar sjåarar i heimlandet, i tillegg til eit stort
internasjonalt publikum. - Vestlandet og filmkommisjonen vil bli kreditert i
tittelsekvensen, og me vil dermed få eksponert oss overfor heile den indiske
bransjen og ikkje minst eksponert fjordlandskapet overfor millionar av indiske
kinosjåarar. Dette er ei fjør i hatten for Vestlandet og for norsk-indisk
filmsamarbeid, seier Holm. Sender 1,4 tonn miljøgifter i fjorden 

Stoffa kan føre til kreft og skade på arvestoffa. 

Hydro må ta meir ansvar meiner Klima- og ureiningsdirektoratet (KLIF), etter at
det har komme fram at heile 1,4 tonn av miljøgiftene PAH vert slept ut i
Årdalsfjorden. Det er produksjonen av anodar på Hydro si avdeling på
Årdalstangen som er kjelda til ureininga. Sjølv om utsleppa er innanfor den
gjevne konsesjonen vil KLIF, ifølgje Sogn Avis, at Hydro reduserer utsleppa
sine. - Veldig høge utslepp - Vi tykkjer 1,4 tonn PAH til vatn kvart år er
veldig høgt. Det er difor behov for at de undersøkjer korleis de kan redusere
dette utsleppet, skriv senioringeniør Randi Warland i ein e-post til Hydro
Årdal. Ønskjer tiltak Einingsleiar for karbonproduksjonen i Årdal, Geir Arne
Nilsen, seier til Sogn Avis at dei ønskjer tiltak for å redusere utslepp av PAH
både til fjord og luft. - I høve utslepp er vi miljøsertifisert etter
ISO-standard, så vi har dette på plass. Det skal gjennomførast ein planlagd
revisjon av våre miljøplanar i neste veke. Dette er ledd i ein planlagd prosess,
seier Nilsen. Ifølgje KLIF planlegg Hydro ei investering på rundt 10 millionar
kroner av ny reinseløysing. Bellona krev opprydding - Hydro må gå inn og kutte
sine utslepp av PAH, seier Fagansvarleg for miljøgifter i Bellona, Marius Dalen
til avisa. Han meiner dessutan at verksemda må ta ansvar for å rydde opp i
ureininga i fjorden. To arbeidsuhell 

Ein måtte sendast til sjukehus etter fall på Havyard. 

Arkivfoto. 

Det har i føremiddag vore to arbeidsuhell i fylket. På Havyard i Leirvik vart
ein mann skadd etter ei fallulykke litt over klokka 10 i føremiddag. - Mannen
har falle kring 1,5 meter, opplyser operasjonsleiar Per Rimmen i politiet.
Mannen vart send til sjukehus, med lettare skader. Kuttskadar Også i Naustdal
vart ein mann skadd etter eit arbeidsuhell på Sunnfjord Industri. Mannen pådrog
seg kuttskadar i ei hand, ifølgje operasjonsleiar Rimmen. Politiet fekk melding
om uhellet 08.15. Granskar verksemdene I begge sakene vil politiet gjere ei
gransking av stadene der ulukkene fann stad. - Arbeidstilsynet er kontakta, så
dei vil gjennomgå bedriftene og sjå på det tekniske, og finne ut kva som har
ført til skadane. Politiet vil hjelpe arbeidstilsynet, seier Rimmen. Nullføre og
snødekke 

Slik såg det ut på Sognefjellet tidlegare i dag. Meteorologane spår meir snø i
høgda. 

Statens vegvesen melder om snø og fare på for glatte parti over ca 1200 meter.
Isdekke På fylkesveg 55 over Sognefjellet er det meldt om snø og isdekke på
vegbana, så dersom du skal høyre her, bør du ta på piggdekk. Då klokka var 10.45
i føremiddag, var det berre 0 grader, vind og snø på Sognefjellet. Også på
Strynefjellet har kong vinter teke grep. Statens Vegvesen melder at det klokka
10.30 var nullføre, lett bris og snø. Meir snø i vente Ifølgje meteorolog
Solbjørg Apeland ved Storm Weather Senter er det utrygt for meir snø på
fjellovergangane dei kommande dagane. - Laurdag skal det komme litt regn eller
snø først på dagen, før det går over til regn seinare på dagen. På Sognefjellet
blir det rundt 3 - 2 grader om dagen, medan temperaturane på nattetid vil liggje
på kring null, fortel Apeland. Mykje regn i låglandet I låglandet i fylket vil
det verte meir av det våte. - Det blir byggaktivitet, pålandsvind og mykje
regnbyer fram til over helga. Temperaturen vil halde seg rundt tolv grader,
seier Apeland. På denne linken kan du lese fleire vegmeldingar for fylket.
Fedrar vil vere meir heime med borna 

Auka farskvote gjev fleire heimeverande menn 

(NPK-NTB): Etter at farskvoten auka i fjor sommar, tar stadig fleire menn lengre
permisjon med barna sine. Den 1. juli 2009 auka farskvoten frå seks til ti
veker. No viser tal frå Nav at 18 prosent av fedrane valte å ta ut åtte veker
eller meir i første halvår 2010. Det er ein auke frå 11 prosent frå året før.
Medan berre 0,6 prosent valte å ta ut ta ut maksimal permisjon i første halvår i
fjor, var talet auka til 6,3 prosent i første halvår i år. Samtidig er det
fleire kvinner som ønskjer kortare permisjonstid og full lønn. Mødrene vel som
regel å ta ut foreldrepengar i den første delen av foreldrepengeperioden, mens
fedrane vel den siste delen. - No som farskvoten er på ti veker, er sjansen for
at fleire fedrar vil velje å dele opp uttaket i fleire periodar, til stades,
seier Nav-direktør Hilde Olsen. Vestlandet ser sjansar i Kina 

Vestlandsrådet med fleire representatar frå Sogn og Fjordane, har reist til kina
for å sjå nærare på og lære av kinesisk næringsutvikling. 

Delegasjonen frå Sogn og Fjordane på besøk hjå Stordal Møbler i Shanghai. Frå
venstre Ole Eikum Schanke (Sogn og Fjordane Energi), Heidi Kathrin Osland,
fylkesvaraordførar Åshild Kjelsnes, Charlotte Hartvigsen Lem (NHO), Mathias
Råheim, fylkesordførar Nils R. Sandal, Jan Henrik Nygård (NHO) og Liv Bodil Baug
(NHO). 

- Heile verda snur seg mot Kina - eit land som skal takast på alvor om du vil
lære meir om næringsutvikling. Og vi vil lære meir. Kina har opna dørene og
invitert oss - då er vi ikkje vanskelege å be, seier fylkesordførar Nils R.
Sandal i ei pressemelding. Verdsutstillinga Fylkesordføraren har klare mål og
forventningar til turen, som varer fram til 19. september. - Vi har vore
tydelege i bestillinga og skal sjå og høyre mykje på kort tid. Verdsutstillinga
EXPO i Shanghai blir eit naturleg høgdepunkt, men vel så interessant blir det å
besøkje norske verksemder som har slått rot i Kina, seier Sandal. Besøket på
EXPO fann stad tysdag, og delegasjonen vitja der den norske paviljongen, der
både vestlandske fjordar, vasskraft frå Vestlandet og Vestlandet som
reiselivsdestinasjon er sterkt framheva. Spesielt interessant for
representantane frå Sogn og Fjordane var det òg å besøka paviljongen til den
kinesiske provinsen Ningxia. Ningxia er ein provins fylket har hatt mykje
kontakt med dei siste åra, og ved paviljongen fekk dei tilreisande ei innføring
i kva som rører seg der. Døropnar for etablering Målet med turen er å gjere seg
kjent med Kina som den nest største verdsøkonomien, og sjå kva konsekvensar det
har for verksemder på Vestlandet som ønskjer å etablere seg der. Vestlandsrådet
ønskjer også å spele ei rolle som koordinator og som døropnar for vestnorsk
engasjement. I samband med dette vitja delegasjonen tysdag Stordal Møbler, der
dei fekk eit innblikk i erfaringane verksemda har gjort seg etter at dei
etablerte seg i Kina i sommar. Ny vind i segla Vestlandsrådet har nyleg vedteke
nye saker som rådet skal arbeide vidare med. Prioriteringane byggjer på ein
samarbeidsavtale mellom dei fire fylkeskommunane Rogaland, Hordaland, Sogn og
Fjordane og Møre og Romsdal, og dei er forankra i dei respektive fylkestinga. -
Vi har fått ny giv og tru på at eit samarbeid vil styrke og gi ei meir tydeleg
stemme frå Vestlandet, i både nasjonal og internasjonal politikk. Vestlandet
står for ei enorm verdiskaping og omfattar dei fire største eksportfylka i
landet. Turen til Kina er slik sett strategisk viktig, forklarer Sandal.
Fiskeridirektoratet går mot deponiet 

Reiser motsegn mot Engebøplanane 

Planen for rutilutvinning i Vevring har så mykje uvisse ved seg at den strir mot
viktige regionale og nasjonale interesser, meiner Fiskeridirektoratet Region
Vest. Vore skeptisk Direktoratets Region Vest har tidlegare signalisert skepsis
til rutilprosjektet. Men etter Havfirskingsinstituttets siste åtvaringar går
direktoratet no til det steg å reise motsegn. Dette er eit verkemiddel som
statlege fagorgan, fylkeskommune eller nabokommune kan bruke, og som sagt enkelt
betyr omkamp hos ein høgare instans, dersom forhandlingar i forkant ikkje fører
fram. Dermed kan Naustdals reguleringsplan for gruveprosjektet og fjorddeponiet
hamne på Fylkesmannens eller Miljødepartementets bord. Urovekkjande opplysningar
Fiskeridirektoratet meiner det har kome fram nye, urovekkjande opplysningar frå
Havforskingsinstituttet om moglege konsekvensar av rutilutvinninga. - Desse
opplysningane styrkjer uroa vår for effekta av den planlagde arealbruken. Bruk
av fjorden som deponi av gruveslam vil ut frå den kunnskapen vi har i dag, få
urovekkjande verknad på det marine miljøet, det biologiske mangfaldet i fjorden
og på kysttorsken som ressurs, skriv regiondirektør Hans Haddal i eit
motsegn-brevet til Naustdal kommune. Veit for lite - Mangel på kunnskap bør
ikkje føre til at reguleringsplanen blir godkjend før kunnskapsgrunnlaget er
tilstrekkeleg, skriv Fiskeridirektoratet Region Vest. Fem unge trafikkulykke 

Politiet mistenkjer uaktsom køyring og høg fart. 

Ambulanse, brannvesen og politi rykte torsdag kveld ut til ei trafikkulykke på
E39. - Det var fem ungdommar i ulykkesbilen, og ungdommane er køyrde med
ambulanse til legevakta, opplyser operasjonssentralen ved Sogn og Fjordane
politidistrikt. Politiet fekk meldinga om ulykka klokka 21.23. Krasja i autovern
og fjellvegg Bilen skal ha vore utanfor vegbana på begge sider, og krasja både i
autovern og fjellveggen. - Alle dei fem ungdommane er køyrde til legevakta.
Skadeomfanget er ukjent, men dei sto alle utanfor bilen då vi kom til staden, så
det er truleg snakk om moderate skader, seier operasjonsleiar Hans Petter Harlem
i Sogn og Fjordane politidistrikt til bt.no. Har kverrsett førarkort Politiet
har mistanke om uaktsom køyring og høg fart, og har kverrsett førarkortet til
sjåføren. Vedkommande har ifølgje politiet samtykt i beslaget. Det var ein gut
og fire jenter i bilen som var på veg frå Førde i retning Gaular. Vegen var
stengt i kortare tid, men er no open igjen. Hevdar dei ikkje fekk opplæring i
rutinar 

Overlege og hjartespesialist Henrik Berg vedgår at Nordfjord sjukehus ikkje
innførte nasjonale retningsliner. 

Dr. Henrik Berg er overlege og spesialist i indremedisin og kardiologi ved
Nordfjord sjukehus. Her frå ein pressekonferanse i regi av Helsefaggruppa i
Nordfjord på Nordfjord Hotell. 

Bakgrunn: Vurderer 200 pasientar på nytt - Det er sjølvsagt svært tragisk og
uheldig dersom det viser seg at pasientar har fått tilstanden sin forverra,
eller har måtte vente lengre på behandling grunna det som har hendt. Dette
vedgår overlege og hjartespesialt Henrik Berg ved medisinsk avdeling på
Nordfjord sjukehus. Har hamna i feil kø Det var torsdag kveld at nyhenda om ei
alvorleg svikt i tilvisingsrutinane ved Nordfjord sjukehus sprakk i media. Helse
Førde oppdaga under ein rutinemessig gjennomgang at eit betydeleg tal pasientar
som skulle hatt status som såkalla rettigheitspasientar og kome til behanding
innan gjevne fristar, i staden har hamna i behandlingskøen for uprioriterte
pasientar. Mellom dei råka pasientane skal det vere fleire hjartepasientar, samt
personar med symptom på kreftsjukdom. Hevdar dei ikkje har fått opplæring
Reglane for kva type pasientar som vert rettigheitspasientar er fastsett i
nasjonale retningslinjer utgått frå Helsedirektoratet i 2009. - Eg vil tru at
overlegane både kjenner reglane for fristvurdering og bruken av dei, men at
praktiseringa av reglane ikkje har vore tilfredsstillande, sa fylkeslege Per
Steinsland i Helstilsynet til firda.no tidlegare på dagen fredag. Les også:
Fylkeslegen: - Overlegane må ha kjent reglane Overlege Berg i Nordfjord er på
side av ei anna oppfatning. - Vi har vore klar over at det kom nye
retningslinjer for ei tid tilbake, men desse har ikkje vore innført hos oss,
stadfestar han. Berg meiner medisinsk klinikk, som no har det overordna ansvaret
for dei medisinske avdelingane både i Førde, Nordfjord og Lærdal ikkje har følgd
opp innføringa av dei nye retningslinjene godt nok. - Årsaka til at dei ikkje er
innført hos oss er at vi ikkje fått nødvendig opplæring og informasjon frå Helse
Førde til å kunne ta desse i bruk, noko som er beklageleg, seier Henrik Berg då
han vert konfrontert med at sjukehusa i Førde og Lærdal for lengst har innført
dei to år gamle retningslinjene. Vart overraska Berg og den andre overlegen ved
medisinsk avdeling på Nordfjord sjukehus, seksjonssjef Jon Sverre Arnestad, skal
etter det Firda veit ha blitt orientert om dei avdekte feilvurderingane under
eit møte med avdelingssjef Trine Vingsnes førre torsdag, nøyaktig ei veke før
Helse Førde slepte nyheiten i media. Overlegen stadfestar dette. - Vingsnes kom
til Nordfjordeid 25. august, og fortalde kva Helse Førde hadde oppdaga. Både eg
og Arnestad vart veldig overraska over det ho sa, seier Henrik Berg til
firda.no. Breidablikk: - Fokuserer på pasientane no Fagdirektør i Helse Førde,
Hans-Johan Breidablikk avslår kontant å kommentere påstandane frå Berg om at
legane ved Nordfjord sjukehus ikkje skal ha fått opplæring i rutinane kring dei
nasjonale retningslinjene. - Vi skal ha fokus på å rydde opp i høve pasientane
no. Så må vi seinare finne ut kva som har skjedd, og kvifor det har skjedd,
seier ein ordknapp Breidablikk. Det er ikkje kjend at andre sjukehus i Norge enn
Nordfjord sjukehus skal ha lête vere å ta i bruk retningslinjene for tilvising
av rettigheitspasientar. Fekk desidert mest personrøyster 

Jenny Følling fekk over dobbelt så mange som neste politikar på lista. 

Jenny Følling fekk desidert mest personrøyster under fylkestingsvalet. 

Det er ikkje tvil om kven som fekk mest personstemmer blant politikarane som
stilte til val til fylkestinget. Oppteljinga av alle stemmene viser at
toppkandidaten til Senterpartiet, Jenny Følling frå Gaular, fekk 3117
personrøyster. Den nye fylkesvaraordføraren fekk over dobbelt så mange
personrøyster som den påtroppande fylkesordføraren i Sogn og Fjordane Åshild
Kjelsnes. Toppkandidaten til Arbeidarpartiet fekk 1496 personrøyster, og er den
av fylkespolitikarane som fekk nest mest personrøyster. To til over 1000 På
tredjeplass i tal personrøyster kjem andrekandidaten til Arbeidarpartiet, Hilmar
Høl, som fekk 1206 personrøyster. Også Trude Brosvik i Kristeleg Folkeparti kjem
høgt opp på lista, med 1036 personrøyster. Vidare fekk Noralv Distad (Høgre) 890
personrøyster, Kjell Magne Åshamar (Senterpartiet) 823, Nils Petter Støyva
(Arbeidarpartiet) 767. Anders Ryssdal (Senterpartiet) 754 og Bjørn Hollevik
(Høgre) 743. Frå nummer 24 til andreplass Den som gjorde det største hoppet på
listene, var Alfred Bjørlo i Venstre. Politikaren på Eid rykte opp frå 24. plass
til andreplass på lista til Venstre, og sikra seg med 442 personrøyster ein
plass i det nye fylkestinget. Les også: Dette er det nye fylkestinget I Venstre
var ein annan politikar frå Eid, Siv Langøen Rotevatn, berre 21 personrøyster
unna å sikre seg plass på fylkestinget på bekostning av toppkandidaten Marit
Barsnæs Krogsæter. Rotevatn fekk 334 personrøyste mens Krogsæter fekk 354. Flest
frå Flora Blant dei 81.330 med stemmerett til fylkestingsvalet, var det 62,64
prosent som gjekk til valurnene. Flora er kommunen i fylket som har fått flest
representantar inn i det nyvalde fylkestinget. Fem politikarar frå kystbyen er
innvalde. Desse er Åshild Kjelsnes (Ap), Karianne Alette Torvanger (Ap), Frank
Willy P. Djuvik (Frp), Bjørn Erik Hollevik (H) og Marit Barsnes Krogsæter (V).
Kystkommunane fekk 14 av dei 39 representantane i det påtroppande fylkestinget,
og blant dei nyvalde er det 22 menn og 17 kvinner. Får 500.000 til samhandling 

Dei to andre fylka i Helse Vest får over to millionar kvar. 

Helseminister Anne-Grethe Strøm-Erichsen deler ut 5,1 millionar til samhandling
til kommunar på Vestlandet. 

Kommunar i føretaksområdet til Helse Vest får til saman 5,1 millionar kroner i
samhandlingsmidlar frå Helse- og omsorgsdepartementet. Av desse midlane får
Hordaland 2,6 millionar kroner, Rogaland 2 millionar kroner og Sogn og Fjordane
500.000 kroner. Samhandlingsmidlane skal blant anna brukast til lokalmedisinske
senter, der kommunar og sjukehus samarbeider om å byggje opp lokale tenester.
Midlane går også til andre typar samarbeid om helse- og omsorgstenester, både
samarbeid mellom kommunar og sjukehus og samarbeid kommunar imellom. Regjeringa
har i år sett av totalt 133 millionar kroner til samhandling ute i kommunane. I
juni vart 104 millionar kroner fordelt til samhandlingsprosjekt landet rundt. No
blir 24,3 millioner kroner delt ut, og 5,1 millionar av desse går til
samhandlingsprosjekt i kommunar på Vestlandet. - No blir det bygd opp
helsetenester der folk bur. Eg er glad for at vi kan støtte opp under dette
arbeidet, seier helse- og omsorgsminister Anne-Grete Strøm-Erichsen i ei
pressemelding. Har for lite kunnskap 

Veit for lite om korleis klimaendringane råkar. 

Ekstremvêr skaper problem i stor deler av landet. 

Ekstremvêr har skapt store problem i store deler av landet, og i år har
Sør-Norge vore spesielt råka av elvar som fløymer over, ras og øydelagde vegar.
Folk har også måtte rømme frå bustadene sine. Sjølv om dette har vore ei varsla
katastrofe, der forskarar i årevis har åtvara om at vêret blir våtare, varmare
og villare, kan det sjå ut som om vi ikkje heilt skjøner kva som har truffe oss.
Forskningsrådet går no ut med eit varsku, og hevdar at det er forska for lite på
klimaendringar, konsekvensane av dei og korleis vi kan tilpasse oss eit nytt
klima. - Forskningsbehovet har auka enormt dei siste åra. Stadig fleire sektorar
blir berørt av klimaendringane, og dei etterspør kunnskap om korleis dei skal
tilpasse seg. For å møte desse utfordringane må vi ha kunnskap, seier
administrerande direktør Arvid Hallén i Forskningsrådet til Aftenposten. Han
fortel at klimaprogrammet til Forskningsrådet har fått inn søknader om til saman
347 millionar kroner, men at det ikkje er midlar til å dekkje meir enn rundt ti
prosent av søknadsbeløpet. Super sesong i Jølstravatnet 

Betre fiske enn på mange år. 

Finn Årdal rapporterer om ein svært god sesong i Jølstravatnet. 

Torsdag var siste dag denne sesongen for det tradisjonsrike flytegarnfisket i
Jølstravatnet, og årets sesong har vore svært bra. - Eg slår rekorden frå 2007
med eit par hundre kilo. Den gongen tok eg imot 6000 kilo, i år er totalen rundt
6200 kilo, seier Finn Årdal i Jølsterlia aure og rakfisk til Firda Tidend. På
fiskemottaket i Årdalen tek han imot det meste av fisken som vert teken på
flytegarn i Jølstravatnet, og Årdal kan fortelje at kvaliteten på fisken er god
også denne sesongen. - Det har vore jamnt godt fiske heile sesongen, men det har
kanskje tapt seg litt på slutten. Den siste veka har ikkje vore like god, seier
Årdal. Sesongen for flytegarnfiske varer frå 10. august til 15. september, og
Årdal trur han må tilbake til 1990-talet for å finne så gode fangstar som i år.
Kjempar om 200.000 kroner 

Hoppe frå Førde er blant landets aller beste. 

Hoppa Rapptina er ein av tolv hopper i finalen i Norsk travkriterium. Biletet er
frå kvalifiseringsløpet på Bjerke Travbane 5. september. 

Arne Morten Fond og Ola Kvaal frå Angedalen i Førde er eigarar av ei av Norges
beste kaldblodshopper. Søndag er hesten deira ei av tolv hopper i alderen tre år
som skal delta i finalen i løpet Norsk travkriterium på Bjerke. Prestasjon i seg
sjølv Dette løpet er å rekne som ein norgesmeisterskap for travhestar i same
alder og kjønn, og hestane må gjennom kvalifiseringsløp for å komme dit. - Det
er eigentleg ein prestasjon i seg sjølv berre å stille i dette løpet, så vi er
nøgde med å ha komme så langt. Resten blir berre bonus, seier Kvaal.
Førstepremien i Norsk travkriterium for tre år gamle kaldblodshopper er 200.000
kroner. - Vi har eit håp om å bli blant dei tre-fire beste, seier Kvaal. Årets
storhending Då firda.no snakka med han rundt klokka 13 på fredag, var både han
og Fond komne til Gardermoen. Løpet går av stabelen på Bjerke travbane på
søndag, og kusken er Øyvind Austevoll frå Bergen. - Vi er jo sindige
sunnfjordingar, så vi har roen enno, men det blir spennande, for dette er årets
storhending for unghestar, seier Kvaal. Eksotisk nok for Princeton 

Torsdagsdansen i Fjaler vert hovudoppgåve på amerikansk prestisjeuniversitet. 

Sabrina Szeto frå Singapore vart hekta på gammaldans etter den første
Torsdagsdansen ho var på. No er ho tilbake i Fjaler for å skrive hovudoppgåve om
Torsdagsdansen. På biletet dansar ho saman med Kristian Risting. Torsdagsdansen
i Fjaler er eit populært tilbod for danseglade dalsfjordingar. 

I snart 30 år har danseglade dalsfjordingar samla seg til dans på ungdomshusa
rundt om i kommunen utan å gjere noko stort nummer ut av det. No skal
Torsdagsdansen i Dalsfjorden verte hovudoppgåve på det prestisjefylte Princeton
University i USA, og det ei ung kvinne frå Singapore som skal studere dei
danseglade fjalerbuene, skriv Firda i ein reportasje på laurdag. Hekta etter
første dans Sabrina Szeto kom frå Singapore til United World College i Flekke
som 17-åring i 2006. Ein dag tok læraren hennar med seg Sabrina på
Torsdagsdansen for å lære norsk folkedans og gammaldans, og den unge jenta vart
hekta etter den første dansen. - Dansane er så vakre og elegante, og her er så
positiv atmosfære. Masse latter og energi, seier Sabrina til Firda. Gode
tilbakemeldingar Året etter ho avslutta skulegangen på UWC, kom ho tilbake til
Flekke ei veke og fekk med seg to Torsdagsdansar. Sabrina kjøpte seg også
hardingfele, og før ho begynte å studere antropologi ved Princeton, forsikra ho
seg om at det var mogleg å danse gammaldans der. No skal Sabrina skrive oppgåva
til bachelor-graden sin om folkemusikk i Fjaler, og ho har fått gode
tilbakemeldingar frå lærarane på Princeton. - Dei likte ideen veldig godt, seier
Sabrina. I laurdagens utgåve av Firda kan du lese om Sabrina og Torsdagsdansen i
Fjaler. Solheim blir proff 

Går gratis frå Sogndal etter sesongen. 

Mats Solheim skal neste år spele i den svenske klubben Kalmar. Arkivfoto. 

Mats Solheim har imponert for Sogndal denne sesongen. Neste sesong blir han å
finne i den svenske toppklubben Kalmar. Går gratis Den 23-år gamle
nordfjordingen skal starte i klubben i januar 2012. Kontrakten er på 3,5 år, og
Solheim går gratis frå Sogndal. - Mats er ein løpssterk kantspelar som først og
fremst er tiltenkt rolla som høgreback, men også kan spele i ei meir offensiv
rolle på høgresida. Det er ein spelar som har etablert seg i Tippeligaen, og som
vi håpar vil passe godt inn vår måte å spele på, seier Kalmar FF sin klubbsjef
Svante Samuelsson til klubbens heimeside. Tippeligaen direkte: Viking - Sogndal
Riktig steg - Kalmar FF har gjort eit godt inntrykk og det følast som eit riktig
steg i mi karriere. Det skal bli spenannde å spele i Sverige og Allsvenskan,
seier Mats Solheim til nettstaden. I dag ligg Kalmar på sjuandeplass i den
svenske toppserien, og laget kvalifiserte seg nyleg til cupfinalen. Solheim kom
til Sogndal i 2006 og står bokført med 156 kampar for klubben. Har frigitt namn
på omkommen 

Ove Johan Veien (63) døydde etter fall frå eit tre torsdag ettermiddag. 

Politiet har no frigitt namnet på mannen som torsdag ettermiddag omkom i
Naustdal, som er den 63 år gammle Ove Johan Veien. Det melder NRK Sogn og
Fjordane. Ulykka skjedde ved lia ovanfor mannen sin bustad på Hove i Naustdal
torsdag ettermiddag. Familiemedlem melde frå Då helsepersonell kom til staden
kring klokka 15.30, var mannen død, opplyser politiet. Det var eit familiemedlem
som melde til AMK-sentralen, som deretter melde vidare til politiet. -
Fallulykka skjedde i samband med skogsarbeid. Mannen var åleine i skogen, og det
var såleis ingen vitne til ulykka, fortel Jan Arild Nervik, førstebetjent i
politiet, til firda.no. Legar først på staden Kommunelege Arne Bjørnetun og ein
turnuslege kom først til ulykkesstaden i Naustdalen, nokre få kilometer ovanfor
Naustdal sentrum. Ambulansebil, ambulansehelikopter og politi vart også sendt
frå Førde. Ambulansebil, ambulansehelikopter og politi rykte ut til
ulykkesstaden i Naustedalen, nokre få kilometer ovanfor Naustdal sentrum.
Fjorden Baby til ungdommen 

Først for dei under 18 år - deretter dei over. Laurdag held Fjorden Baby
dobbelkonsert på studentkroa Akutten. 

Bergensbandet Fjorden Baby held laurdag dobbelkonsert på studentkroa Akutten. 

Det er ikkje for mange konserttilbod for ungdom i Førde under 18 år. Slik
opplevde i alle fall Ole Kristian Førsund det då han var liten. Som
arrangementsansvarleg ved studentkroa Akutten, ville han og Studentsamfunnet i
Førde gjere noko med stoda. - Laurdag arrangerer vi dobbeltkonsert med Fjorden
Baby. Bakgrunnen er blant anna at vi har latt oss inspirere av storebror i
Sogndal, som tidlegare har hatt konsertar for eit yngre publikum, forklarar
Førsund. - Elles er det jo ikkje så mange konsertar for unge heller. Om det kjem
mange på denne konserten, arrangerer vi gledeleg fleire seinare, seier
studenten. Blant Bergens beste Den første konserten vert halde for dei under 18
år. Seinare på kvelden vert dørene opna på nytt for dei over 18 år - og då med
alkoholservering. Konsertane vert halde på Akutten, som er studentkroa ved
Høgskulen i Sogn og Fjordane i Førde. - Vi har ikkje kapasitet til å ha dei
største artistane, men vi ville veldig gjerne prøve med Fjorden Baby. Dei er
høgt oppe på lista, då dei blant anna var blant dei nominerte til Bergens beste
band i Bergens Tidende si kåring, seier Førsund. Fryktar konsertflopp
Konsertlokalet har ein kapasitet på 120 gjestar. Studentsamfunnet kan hittil
skilte med gode salstal for konserten for dei eldre, der det no berre er rundt
20 billettar att. Verre har det vore med salet til ungdomskonserten. - Vi har ei
kjensle av at dei fleste gjerne ikkje veit kvar Akutten er, og då spesielt dei
yngre. Frykta vår er at ikkje så mange skal komme, men vi håpar at konserten
skal la seg gjennomføre, seier Førsund. Dørene for ungdomsarrangementet opnar
klokka 19.00 laurdag. Til eit godt føremål Blir det eit eventuelt overskot for
drifta ved Akutten i løpet av året, vil pengane gå til Stryn Røde Kors, samt
Foreningen for hjertesyke barn. - Studentsamfunnet driv kroa, medan
Studentsamskipnaden i Sogn og Fjordane (SISOF) eig kroa. No har SISOF lova at om
dei går med overskot i løpet av året, vil vi få heile overskotet. Blir dét
tilfellet, har vi avgjort at 10.000 kroner fordelast mellom Røde Kors i Stryn og
Foreningen for hjertesyke barn, seier den avtroppande arrangementsansvarlege.
Strynejenta Hanne Kristine Fridtun, som var ein av dei som omkom på Utøya 22.
juli, var sjukepleiarstudent ved høgskulen i Førde. Ifølgje Førsund var dette to
foreiningar Fridtun kjempa for. Høgre kapra ordførvervet i Flora 

Bengt Solheim Olsen skal styre kommunen dei neste fire åra. 

Det vart nyleg klart at Høgre-politikaren Bengt Solheim Olsen vert ny ordførar i
Florø. Venstre får varaordføraren Det har pågått harde forhandlingar i kystbyen
heilt sidan tysdag. Sjølv om Høgre vart den store valvinnaren, var det lenge
likevel usikkert om partiet kom til å få ordføraren. Høgre hadde litt fleire
stemmer enn Arbeidarpartiet. Men ettersom Høgre måtte ha støtte frå Venstre for
å få makta, vart det difor utfordrande forhandlingar då Jan Henrik Nygård frå
Venstre krevde ordføraren. Nygård vert no varaordførar. Aukar stillinga Dei
andre politiske verva vert delt mellom partiene, og Venstre og Høgre skal
fungere som politiske partnerar. Begge har fått tre representantar kvar i
formannskapet. Det vart òg klart at stillinga som varaordførar vert auka til ei
50 prosentstilling og skal sitje på rådhuset i Florø. I dag har varaordføraren
berre 10 prosent. Nygård kjem til å ha fokus på næring, distrikt, miljø og
energi. Ivrigast i Ålfoten 

I den vesle bygda i Bremanger stemte nærast like mange ved kyrkjevalet som ved
kommunevalet. 

Kyrkjemedlemmene i Ålfoten sokn var dei ivrigaste ved valurnene i Bjørgvin
bispedøme då det vart halde kyrkjeval 12. september. Foto frå Monsenhytta i
Ålfoten. 

Etter at valresultatet for kyrkjevalet i Bjørgvin bispedømme no er så å sei
ferdig opptalde, er det klart at Ålfoten sokn i Bremanger kommune var blant dei
ivrigaste til å røyste. Nærast like mange som ved kommunevalet. Her stemte seks
av ti kyrkjemedlem - og oppslutninga landa på heile 58 prosent. Det skriv bt.no
i dag. Flytta soknepresten til Bergen - Benkene er nok like tomme som i kyrkje
flest hos oss på ein vanleg søndag. Men kyrkja betyr mykje for oss i
lokalsamfunnet. Difor stiller vi sjølvsagt opp på valdagen, seier nyvalt medlem
i soknerådet, Anne-Helene Taklo Myklebust til nettavisa. - Det er tradisjon at
mange stemmer ved kyrkjevalet hos oss, forklarar ho. Engasjementet trur ho var
ekstra stort i år, men at mange vart skuffa då kyrkjetoppane i Bjørgvin, trass
mykje protestar, la ned soknepreststillinga i Ålfoten. Soknepresten vart flytta
til ei stilling som kapellan i Loddefjord. Ny rekord Nokre sokn manglar framleis
endelege resultat frå kyrkjevalet, men 90 prosent av røystene er no talt opp.
Valet går over i historia, då oppslutninga for valet enda med 13,7 prosent.
Dette er ein auke på 0,6 prosent, samanlikna med førre val for to år sidan.
Ifølgje bt.no finn ein dei slappaste kyrkjeveljarane i Sund. Her stemte ikkje
meir enn fire prosent. Nyvalt soknerådsmedlem i Sund, Brynhild Enerhaug, trur
forklaringa er lange avstandar mellom vallokalet til kyrkja og vallokalet til
kommunevalet. Begge val vart gjennomført på same dag, måndag 12. september.
Vegard klar for Idol-finale 

- Gløym Kurt - dette var sinnssjukt bra, var tilbakemeldinga frå Gunnar Greve
Pettersen til Idol-favoritten Vegard Leite. 

Vegard Leite frå Værlandet 

Mange av favorittane var med i første semifinale på TV2 i kveld. Vegard var sist
av alle, og sa fredag til Firda at han synest det var litt dumt, særleg fordi
det ville gå veldig lang tid frå han varma opp stemma til han fekk syngje. Gav
alt Vegard lova då Firda snakka med han før Idol-semifinalen å gje alt. Det
gjorde han. Men først etter at han hadde fomla litt i byrjinga, og ikkje kom i
gong som han skulle i framføringa av "Every Breath You Take". - Eg fann ikkje
heilt kvar eg skulle begynne, sa Vegard til programleiarane etterpå. Dommarane
meinte at det var godt gjort å komme i gang i det heile etter ein slik start, og
alle rosa han for prestasjonen på scena. - Eg høyrde ikkje den første tonen frå
bandet, så derfor kom eg litt ut av det. Men det gikk greitt då trommisen telte
opp igjen, då kom eg inn i det, seier Leite til vg.no. 

Kanskje kommer kongen 

Denne gongen er det heilt sikkert. Kongen av moderne improvisasjonsgitar kjem
til jazzfestivalen i Molde. Det er 13 år sidan eg fyrst møtte han, på kassett. 

Vi var 14 år. Vi hadde gått vegen frå Kiss-fascinasjon, via det som verre var,
til 70-talets doble platecover frå band som presumptivt var meir kunstneriske og
mindre kommersielle, i og med at dei hadde skikkeleg lange låtar og ikkje berre
song om drikking og lett metaforisk om puling. Eg hadde kjøpt min fyrste lp med
den kanadiske trioen Rush sommaren eg fylte 12 (klassiske 2112 frå 1976, åff
kårs), eg kunne alle tekstane på rams, og no stod eg her altså, i skulegarden på
Blussuvoll ungdomsskule, eg hadde 15 Rushplater og fått med meg Marillion,
Jethro Tull, Dream Theater og andre rare folk og dyr, og her stod det altså ein
fyr frå niandeklassen og sa jazz . Kjella høyrde på jazz. Eg hadde spelt gitar
sidan sjuande, og hadde vel i løpet av dette året forstått at jazz var ein stad
eg skulle til, før eller seinare. Jazz hang litt høgare, liksom. Og når Kjella,
som alle visste var dritgod på gitar, sa jazz, så måtte det bli jazz. Døropnaren
Jazz er så mangt. Eit ungt sinn kan bli skremt vekk dersom det fyrste møtet er
for mykje free-bag , eit ord eg snart skulle læra meg. Men Kjella visste korleis
han skulle gå fram for å hekta kvit middelklasseungdom med mangslungen
rockebakgrunn. Det var enkelt: Gje dei kassettar med utvalde verk av
jazzmusikarar som voks opp som kvit middelklasseungdom med mangslungen
rockebakgrunn. Så blir ikkje overgangen for stor, men døra inn til Improvisert
Musikk er opna, ein gong for alle. Det var gitaren til Pat Metheny som vridde om
nøkkelen. For ein melodi! For ein rytme! Gjennom siste halvdel av 1970-talet
hadde det unge stortalentet bygd eit stendig større kvitt middelklassepublikum
med både høg og låg bakgrunn. Pat Metheny Group var korkje jazz eller rock eller
eigentleg fusion, og ikkje var det midt i mellom heller. Då Kjella kom med den
fyrste kassetten, på slutten av 1980-talet, var Metheny berre stor . Ein av dei
største i jazzverda. Rush-platene vart ståande stendig meir urørte. Dei står vel
der oppe i Trondheim enno. Trondheim, igjen Pat Metheny og Charlie Haden. Pat
Metheny og Trondheim Jazzorkester. Pat Metheny og Silje Nergaard. Pat Metheny og
Håkon Korstad Trio. Pat Metheny og Arild Andersen. Arrgh! Pat Metheny er «Artist
in residence» under årets Moldejazz, slik meisterpianist Chick Corea var det til
vedvarande jubel i fjor. Og eg skal dit. I'm there! Når du les dette kan showet
alt vera i gang. Jazzfestivalen og Erlend Skomsvoll, bandsjef for Trondheim
Jazzorkester, har skaffa seg litt av ei fallhøgd ved å plassera konserten der
Metheny møter ungt talent frå Jazzlina ved konservatoriet i Trondheim aller
fyrst i programmet. I fjor vart den tilsvarande seansen med Chick Corea eit
Moldehistorisk høgdepunkt av dei store. Ergo er forventningane desto større i
år. Men om nokon fiksar å hoppa etter Wirkola er det vel Wirkola sjølv
(Skomsvoll)? Rapport og stilkarakterar kjem i onsdagsavisa (vi har notorisk
tidlege daudliner. Klassekampen blir ikkje heilt den same utan). Erykah Badu
Molde gjev oss masse Pat Metheny i år. Need I say more? Sjølvsagt må eg det. Ung
souldronning og Grammy-vinnar Erykah Badu er trekkplaster på utescena ved
Romsdalsmuseet. Det er også bluesgitarlegenda BB King. King har vel strengt teke
ikkje så mykje på ein jazzfestival å gjera, men det er folkefest , og slikt
finansierer sikkert andre og meir relevante innslag. Som for eksempel den
politiske bassist Charlie Haden og hans Quartet West. Eller møtet mellom den
norske trioen Krøyt og den svenske Fläskkvartetten. Og møtet mellom stavangerske
Cloroform og Harlem Gospel Quartet. For ikkje å snakka om all moroa som blir
servert av Blå, klubben som kvart år flyttar seg frå Oslo til Molde for å setja
sin farge på den venaste veka av alle. I'm there! Norsk historie X 

Kan saka mot mordarane til Benjamin Hermansen brukast førebyggjande, og verka
til at vi slepp fleire rasistdrap i Noreg? 

Ankesaka til Joe Erling Jahr og Ole Nicolai Kvisler i Borgarting lagmannsrett
får mykje merksemd. Få ting har opprørt så mange som det fyrste rasistiske
mordet i Noreg i etterkrigstida. Det utløyste også den største demonstrasjonen
etter krigen. Rettsaka gjev eit blikk inn i eit av få enno levande tabu i
vestleg kultur: nazisme. I tillegg har ho ein eigen dramaturgi, med den nye
splittinga mellom dei to tiltalte. Joe Erling Jahr freistar no å framstå som ein
langt på veg rehabilitert samfunnsborgar med ryggen mot fortida. Vendinga starta
i portrettprogrammet med Jahr på NRKs Brennpunkt 5. november. Frå å vera
demonisert av media under politijakta etter drapet, til å bli stakkarsleggjort
av dei same under rettssaka i byretten, stod Jahr sist veke fram på fjernsyn som
ein relativt oppegåande og sympatisk gut, som greidde å sjå sine eigne
handlingar i eit visst analytisk perspektiv. Dette kunne ikkje berre vera
resultat av advokatdrilling. Vi hadde nær gløymt kvifor vi kjende namnet til
Jahr, før programleiaren heilt på tampen, med sakleg røyst, las opp dei groteske
detaljane frå mordnatta 26. januar 2001. Å få repetert korleis Jahr og Kvisler
forfølgde Benjamin Hermansen, for så å knivstikka han til døde, var ein vekkar.
Det minte om filmen American History X , som fortel korleis ein sympatisk,
omsorgsfull amerikansk ungdom blir nazistisk rasistmordar. NRK-programmet viste
oss mennesket bak vondskapen. Monsteret var berre ein gutunge. I staden for å
unnskulda han av den grunn, eller å bli redde eller fortvilte fordi mordaren er
ein vanleg gut, burde det faktum gje von om at liknande hendingar kan
førebyggjast. Portrettet styrkte forskarar sine påstandar om kven (mange av)
nynazistane er: Ungdommar som ikkje får oppfylt grunnleggjande omsorgsbehov, som
gjennom nynazismen får tilbod om eit sosialt miljø, der dei føler trygt samhald
og venelojalitet, medan den ideologiske kunnskapen eller bindinga ikkje er
særskilt sterk. Det antifascistiske organet Monitor hevdar også at drapet på
Hermansen har detronisert nynazistmiljøa i Noreg. Utan å bli for mekanisk, burde
det med denne kunnskapen om rekrutteringsgrunnlaget for nazismen la seg gjera å
ta førebyggjande politiske grep for å minimera rekrutteringsbasen, ikkje berre
til nynasisme, men også til kriminelle gjengar med ein ikkje-norsk etnisk
samnemnar. To grupper som også finn si legitimering i kvarandre. Felles for
mange av dei som har hamna i desse polariserte miljøa er gettoisering og
utanforskap. Joe Erling Jahr uttrykte haldningsendring til innvandrarar etter å
ha møtt albanarar med krigsrøynsler i fengselet. Kva kunne vel han stilla opp
med mot slike historier? Men er det noko Jahr ikkje burde unnskulda seg for, er
det at han i tenåra budde åleine i ei leilighet på Bøler utan at nokon reagerte
på det. Det er nifst når politikarar i eit ekstremt vellukka-fokusert samfunn
ikkje tar sosial utstøyting på alvor. Populistisk panikkslegne lar dei
folkevalde heller eit kriminelt mindretal gjera kriminalitetsførebyggjande
tiltak til plattform for integrasjonspolitikken. Det har like dårleg, eller
kontraproduktiv, effekt som haldningskampanjer og fakkeltog har mot rasisme, om
den økonomiske og sosiale polariseringa får halda fram og om offentleg sektor
blir redusert til eit minimum, med dei følgjene det får for til dømes
sosialsektoren og skulen. Når fattigdom blant kvite aukar, samstundes som
stereotypiserande fordommar har vorte politisk legitime tiltaksframlegg, slik
Hadia Tajik påpeikte på NRKs Standpunkt tysdag kveld, skulle det vera ein
velkjent samfunnsdestruktiv miks. Ein amerikansk fundamentalist 

Kvit. Amerikansk. Mann. Professor. Marxist. Marxist? Av og til er vi modige nok
til å seia at om du i det heile skal tenkja på verkeleg demokrati, må
kollektivet ta over økonomien, kviskrar Don Mitchell. 

1989 var litt av eit jordskjelv. Don Mitchell (40) tenkjer tilbake på tiåret som
endra alt. Det var i 1989 Muren fall. Det var i 1989 Donald Mitchell gifta seg.
Og det var i 1989 han møtte Karl Marx. Kapitalen, fyrste bok . It was a blast!
Fyrste bok av Kapitalen er stor litteratur, smiler ein entusiastisk professor i
samfunnsgeografi. Den amerikanske staten har sponsa eit halvt års tur til Noreg,
for å undervisa ved Universitetet i Oslo. Takk og takk, sa Donald, og reiste
over dammen for å spreia marxistisk smitte i The Land of the Fjords. Så er dei
kvitt han for ei stund. Men Syracuse University i staten New York vil nok ha
Mitchell tilbake. Etter at professoren mottok ein prestisjetung pris verdt
250.000 dollar over fem år, kastar namnet hans glans over institusjonen. Dei let
han til og med ha eit foto på heimesida med gamle Karl på veggen i bakgrunnen.
Eg var i Skottland då denne prisen plutseleg kom, så lokalavisene fekk ikkje tak
i meg. Dei måtte bruka biletet frå heimesida. På telefonsvararen låg ein bråte
meldingar, inkludert frå presseavdelinga ved universitetet, ein fyr som sa «du
trur vel ikkje på dei der marxisme-greiene?» Sjølvsagt gjer eg det, ler
Mitchell. Så veldig sjølvsagt er det vel ikkje. Med upper middle class
background , som det heiter i det klasselause samfunnet USA, nær Berkeley i
California, der far var professor innan naturvitskap, var det ikkje sjølvsagt å
bli marxist. Tvert imot, det finst gode grunnar til å halda seg unna radikalisme
i The Land of the Free. Utreinskingane Ifylgje Mitchell er den turbulente
historia til marxisme og radikalisme i USA tett knytt til historia om statleg
politisk undertrykking. Radikalismen slår seg opp, staten slår den ned.
1920-talet: Den sentrale hendinga er the Palmer raids . I kjølvatnet av den
russiske revolusjonen var det i praksis forbode å ytra seg mot statsmakta i USA.
Ei større streikebølgje tok til i 1919. Ei bombe gjekk av framfor huset til
justisminister A. Mitchell Palmer, som i teksten The Case Against the Reds
meldte at «den revolusjonære hetens tunger slikker kirkenes altere», «kryper inn
i de hellige hjørner av amerikanske hjem» og «brenner opp samfunnets fundament».
Alle utanlandske kommunistar og raude vart deportert, amerikanske borgarar på
venstre kant vart pressa til å flytta frå landet, fortel Mitchell. Mange vart
fengsla. 1950-talet: Dei fyrste lovene som gjer det straffbart å vera kommunist
i USA skriv seg frå 40-åra. Den viktigaste, Taft/Hartley-lova, vart innført i
1947 på trass av veto frå president Truman, som kalla teksten «ei
slavearbeid-lov». Det vart forbode for fagforeiningar å ha kommunistar som
medlem. Det vart ulovleg for kommunistar å vera leiar for fagforeiningar. I
praksis gjekk dette ut over langt fleire enn partimedlemmar, det kunne gå ut
over alle som var i nærleiken av nokon organisasjon på nokon måte assosiert med
kommunistar, fortel Mitchell. Så kjem senator Joseph McCarthy på banen. USA går
inn i dei store utreinskingane. Alle måtte skriva under lojalitetserklæringar om
at dei ikkje var med i kommunistpartiet og ville vera lojale til staten USA.
Dette gjaldt søppelmenn i kommunen like vel som professorane i alle
universiteta, seier Mitchell. Du kunne bli kalla inn til høyring. Under ed måtte
du svara på om «du er eller nokon gong har vore medlem av kommunistpartiet».
Akademikarar som nekta å signera sin lojalitet til staten vart sparka. Det vart
du også om du laug under ed. Tenk at du hadde vore med i kommunistpartiet på
30-talet, men ikkje var det lenger. Du blir kalla inn av McCarthy. Under ed
svarar du at ja, du har vore medlem og nei, det er du ikkje lenger. Neste
spørsmål: «Veit du om andre som er eller har vore med? Har nokre av desse folka
vore med?» Slik ville dei ha folk til å fungera som tystarar. Hugs, dette var
under ed, så om du ikkje svarte sant kunne det bli fengsel, og ved mange
universitet kunne ein professor mista jobben for noko slikt, seier Mitchell. Og
han understrekar at antikommunismen ikkje var noko dei reaksjonære fekk ha for
seg sjølve. Også dei liberale, mindre høgreorienterte, tok opp kampen mot Det
onde. Dei liberale, intellektuelle organisasjonane var stort sett eksplisitt
antikommunistiske, og det mangla ikkje på statsstøtte til dei heller. Dermed
finst det ein sterk intellektuell tradisjon for antikommunisme i USA, fortel
professoren. Vakum 1960-talet: Venstresida blømer opp igjen. Det er motstand mot
Vietnamkrigen, det er sterke rørsler for sivile rettar og det er Martin Luther
King. FBI står for reaksjonen denne gongen. Counterintelligence programs,
Cointelpro, var frå 1956 til 1971 eit omfattande arbeid med infiltrasjon av alle
slag progressive organisasjonar, frå revolusjonære Black Panther Party til
ganske snille Luther King-aktige foreiningar. Infiltrasjonen tok sikte på å
splitta, øydeleggja og fraksjonera venstresida mest mogleg. Cointelpro var
vellukka i og med at FBI klarte å øydeleggja mykje på den organiserte
venstresida. Men dei klarte ikkje å halda tilbake det progressive
stemningsskiftet, krigsmotstanden og så vidare, meiner Mitchell. Fyste halvdelen
av 1970-åra er som 60-talet. Deretter vakuum. Det er uklart kvar venstresida
går, kva side som vil styrkja seg. 11. september 1973 tek det fyrste nyliberale
eksperimentet til ved kuppet i Chile. I 1974 får erkeliberalisten Friederich A.
Hayek nobelprisen i økonomi. I 1980 blir Reagan vald til USAs president.
Høgresida går fram på alle frontar. Gjennom åtti- og nittitalet har
undertrykkinga av marxistar og venstresida i hovudsak vore ideologisk. Det har
ikkje skjedd så enormt mykje på gatene som politiet kunne slå ned, samanlikna
med tidlegare, seier Mitchell. Postmodernismens æra Hans eige fag, human
geography, studerer kven som bur kvar, og kvifor. Kven som flyttar, og kvifor.
Kven som er heimlause, korleis det offentlege rommet er regulert, faget
undersøker dei romlege, geografiske dimensjonane ved den sosiale verda. Og Marx
står sterkt. Vi er nok ikkje heilt representative, men på vårt felt vann
marxistane den intellektuelle striden gjennom 1980-åra, og marxistiske
problemstillingar pregar framleis debattane sterkt, seier mannen som har lese
seg lengre og lengre inn i skriftene til gamle Marx sidan openbaringa i 1989. Og
han kallar det intellektuelle straumdraget han er del av «fundamentalistisk
marxistisk». Dette er i tydinga at vi studerer Marx heller enn såkalla marxisme.
Og så er det ganske mykje såkalla post-marxisme som etter mitt syn gjev slepp på
dei viktigaste innsiktene. Då høgresida sigra godt og grundig rundt 1980, trakk
venstrefolk seg tilbake i ulike retningar. Nokre engasjerte seg sterkt i lokalt
arbeid med miljøsaker, heimlause og så vidare, folk av Mitchells type trakk seg
attende til universiteta. Nokre av dei radikale akademikarane trakk seg så langt
tilbake at dei kom ut på andre sida. Dette er postmodernismens æra. Då
postmodernistisk teori dekonstruerte kategoriar på alle kantar og fann ut at det
finst ein masse motstand i forbruk og i å sjå på tv og i «identitet» og så
vidare, var det som eit stort, letta sukk gjekk gjennom store delar av det
intellektuelle USA. No kunne dei vera radikale utan å gå til dei radikale,
farlege spørsmåla om klasse og kapitalisme, seier Mitchell. Men problemet er
større. Postmodernismen kan også fungera som støtte for nyliberalismen, ved at
den fjernar kategoriar som er naudsynte for eit politisk og intellektuelt
motstandsarbeid, slik som «klasse». Dette skjer altså under dekke av
radikalisme, og i lag med den nyliberale offensiven, dreiv det venstresida
ganske langt tilbake, legg han til. Så kom desember 1999. Seattle! Skjer ting
nedanfrå Det er ingen tvil om at Seattle var ei hending som skaka makthavarane.
Dei har brukt store ressursar på å driva tilbake det som skaut fart med Seattle,
og dei held på enno. Donald Mitchell vil snu. Han vil snu prosessen av retrett
og aukande avstand som har ført venstreaktivistar og venstreakademikarar så
langt unna kvarandre dei siste to tiåra at dei ved tusenårsskiftet knapt tala
same språk. Han vil gjera forskinga og den intellektuelle produksjonen relevant
for rørslene. Han trur det er produsert innsikt, teori og forklaringar i store
mengder, som ligg og ventar på å bli tekne i bruk på eit meir jordnært nivå,
meir politisk. Og det skjer ting nedanfrå. Ein ting er denne antikapitalistiske
globaliseringsrørsla i alt sitt mangfald. Men vi har også sterke rørsler som
Janitors for Justice , som slåst mot at utskiljinga av alle moglege reinhalds-
og vedlikehaldsfunksjonar i privat og offentleg sektor skal føra til harde
lønnsreduksjonar, fortel Mitchell. Han nemner også kampanjane for Ei lønn å leva
av . Kommunar skal ikkje gje kontraktar til selskap som betaler mindre enn det
som er kalkulert å vera «a living wage» i det aktuelle området, er kravet.
Radikale akademikarar kan bidra både med forsking for dei konkrete
organisasjonane, men også ved den generelle intellektuelle produksjonen av teori
og ideologi som støttar opp om progressive kampar. Midt oppe i all denne
intellektuelle produksjonen og marxistisk debatt, snakkar de om alternativ? Om
sosialisme, for eksempel? Ikkje nok. Det skjer. Men alle er redde for slikt
snakk. Redde? Redde for historia, den mislukka statssosialismen. Redde for å gå
inn for ein utopi som blir ein dystopi. Og så er jo jobben som akademikar i stor
grad å granska og kritisera. Men vi svarer ofte at vårt alternativ til
kapitalismen må vera demokrati. Og av og til er vi modige nok til å seia at om
du i det heile skal tenkja på verkeleg demokrati, er det fyrste som må skje at
kollektivet tek over økonomien, produksjonsmidla. Så langt er vi vel komne. Men
så er det altså spørsmålet om korleis. Det burde vi få diskutert ein gong,
smiler Don Mitchell. RV-politikar trekte seg frå alle verv 

Lars Dahle, kommunestyrerepresentant i Molde, er den første RV-representanten
som har lagt ned vervet sitt i protest mot dei økonomiske rammene for
kommunepolitikken. 

Lars Dahle i Molde skreiv historie da han på eit kommunestyremøte sist i oktober
forklarte kvifor han ikkje lenger kunne halda fram i politiske verv. Han er den
første RV-representanten, truleg også den første kommunestyrerepresentanten i
landet, som har trekt seg frå vervet som kommunevald i protest mot dei
økonomiske rammene for arbeidet i kommunen. I seinare tid har to kommunestyre,
Vardø i år og Lurøy for tre år sia, lagt ned verva sine for kortare periodar.
For meg personleg toppa det seg i samband med behandlinga av økonomiplanen for
dei neste fire år. Det skjer så mykje som eg ikkje kan stå inne for, seier Dahle
til Klassekampen. Umogelege rammevilkår Stikk du no av frå det ansvaret du har
tatt på deg som folkevald? Det kan vera eit rimeleg spørsmål å stilla. Eg meiner
ikkje at eg stikk av, men eg konstaterer at vi no står overfor problem som ikkje
let seg løysa i kommunestyresalen. Løysinga må liggja i den motstanden som må
byggjast opp utanfor dette rommet, seier RV-representanten. Med det framlagde
statsbudsjettet er vi enda lengre unna ei løysing på kommunen sine økonomiske
problem. Innbyggjarane har eit legitimt krav på ei velferd i stil med
skattenivået og landet si økonomiske stilling. Avstanden mellom mål og middel,
oppgåver og ressursar kan ikkje lenger aksepterast, sa Dahle da han forklarte
kommunestyret kvifor han ikkje såg annan utveg enn å trekkja seg frå alle
politiske verv. Det er ikkje mogeleg å halda fram innafor dei rammevilkåra
staten trer nedover oss, og ta arbeidsgivaransvar, økonomisk ansvar og ansvar
for velferd, skole og omsorg. Hadde kommunen vore ei privat verksemd, ville den
ha vore i skifteretten for lenge sia, seier Dahle. Han legg vekt på samanhengen
mellom dei nasjonale og dei lokale økonomiske rammene. Når den delen av
bruttonasjonalprodukt som går til offentleg sektor, har blitt redusert frå 52
til om lag 42 prosent, inneber det ein reduksjon på 100 milliardar kroner.
Verdiskapinga i landet er god, men det gir ikkje utslag i offentleg sektor og
det som trengst for å sikra den velferda folk treng og har krav på, seier Dahle.
Ingen påtale Det vart stille i kommunestyresalen da Dahle hadde gitt si melding
om at han trekte seg frå verva. Ordføraren opplyste at dette var brott på
kommunelova. Men påtalen har ikkje komme enno, opplyser RV-representanten.
Fleire medlemmer i kommunestyret har sagt i ettertid at «vi skulle trekt oss
alle», men lojaliteten til spelereglane er vel for sterk, legg han til. Inntil
vidare står RV sin plass tom i Molde kommunestyre, der RV har hatt ein
representant storparten av dei siste vel tjue åra, berre med unntak for ein
periode da det ikkje vart stilt liste. 30 millionar i underskott Når Dahle skal
forklara den umogelege kommuneøkonomien i Molde, viser han til at det
akkumulerte underskottet i Molde kommune frå 1999 og til utgangen av 2002 vil
vera 30 millionar kroner. KLP-spekulasjonen påfører kommunen utgifter på 20
millionar meir enn budsjettert. Auka utgifter til å handtera lån vil vera 15 til
20 millionar. Investeringar som trengst for å friskmelda skolane: om lag 400
millionar. På same tid blir det ført ein bustadpolitikk med aukande
eigedomsskatt som vil gjera fleire og fleire til gjeldsoffer, seier
RV-representanten, som vil ha ein diskusjon om kor langt dei folkevalde sitt
ansvar skal gå. Den sosiale arvesynden 

At den sosiale arven og pliktkjensla er så enormt sterk i overklassen, overraska
meg, seier den danske filmskaparen Per Fly, som lagar filmtrilogi om det danske
klassesamfunnet. 

Per Flys «Arven», med stjerneskodespelarar som Ulrich Thomsen («Festen») og
Ghita Nørby i hovudrollene, er den store suksessen på danske kinoar i år. Snart
har ein halv million sett lagnadsdramaet om Kristoffer, «arveprinsen» til eit
stort stålverk, mannen som mot sin vilje må ta over familiebedrifta då faren
plutseleg tar livet av seg. Kristoffer må velja mellom kjærleiken til den unge,
vakre skodespelarkona si og familiepliktene, som den beinharde mora hans sterkt
appellerer til. Filmen heiter «Arven», men etter å ha sett han kan ein gjera
framlegg om «Arvesynd» som alternativ tittel. Ja, i den forstand at filmen også
handlar om den sosiale arven , er det rett, seier Fly til Klassekampen, når vi
møter han på filmfestival i Haugesund. Klassesamfunn Dette er korkje fyrste
eller siste gong Per Fly ser nærare på kva føringar vår sosiale bakgrunn legg
for liva våre. «Arven» er del to i ein trilogi der regissøren freistar å granska
korleis det danske klassesamfunnet kjem til uttrykk i det 21. hundreåret. For to
år sidan kom «Bænken», filmen om underklassen, som tok for seg Kaj, ein sliten
alkoholikar, som blir konfrontert med farsansvaret sitt då den mishandla dottera
dukkar opp i livet hans att. «Arven» er altså filmen om overklassen, og Fly er
alt i gang med førebuingane til «Drapet», som skal bli blikket på middelklassen.
For å få filmane så realistiske og relevante som råd, har Fly også utvikla ein
eigen, halvt journalistisk arbeidsmetode. Eg reiser rundt i det miljøet filmen
skal handla om, der gjer eg bakgrunnsintervju med folk og ut frå desse røynslene
byggjer eg ei løgnhistorie, fortel Fly. Før «Arven» gjekk i opptak, snakka Fly
med mange framståande representantar for den danske overklassen. Eg intervjua
kapitalistar og bedriftsleiarar, «gamle pengar» og «nye pengar», den kulturelle
overklassen så vel som den politiske. Etter at filmen vart ferdig, har han
motteke brev frå forretningsfolk som har takka han, og sagt at dette langt frå
er fantasi. Ein av Danmarks topp-investorar let seg intervjua i ei storavis og
sa at han berre kunne ønskja han hadde hatt ei like sterk mor som Kristoffer å
stø seg på. Liknande «takkebrev» fekk Fly frå alkoholikarar etter at han laga
«Bænken». Noko av det som overraska meg med forretningsfolka var kor enormt
sterkt den sosiale arven og pliktetosen stod. Og det var sjølvsagt ein svært
provoserande arv for meg, som er fødd i 1960 og som har vakse opp under mottoet
om å følgja sin eigen vilje. «Vil» versus «skal» Men liberalaren Fly har også
fått ein viss respekt og forståing for dei som forsakar sin eigen vilje. Då eg
vart intervjua av eit fagrørsleblad for industriarbeidarar i Danmark, spurte
journalisten meg korleis eg kunne la Kristoffer forlata den vedunderlege kona
si. Då måtte eg svara at om han ikkje hadde gjort det, så hadde det kosta 1000
fagorganiserte arbeidet. Den rolla Kristoffer med opne auge vel fungerar etter
er ein eigen logikk som formar han sterkare enn han er i stand til å forma
rolla. Det er dei strukturane som er større enn liva våre filmane dine eigentleg
handlar om? Ja, og det er ein tragedie. Det er ikkje psykologiske årsaker til at
Kristoffer blir som han blir, det er rolla han vel, ei rolle som har venta på
han heile livet. Eigentleg er han klar over det heilt frå starten, men han
fortrengjer det. Han freistar jamvel å dela livet sitt inn i to separate sfærar:
arbeid og kjærleik. Det er sjølvsagt frykteleg feil, og får store konsekvensar,
men det er også svært menneskeleg. Per Fly fortel at han mintest eit sitat av
dronning Ingrid, dronning Margrethes mor, under arbeidet med «Arven»: «Det er
viktig å læra å vilja det ein skal.» Det kan vera mykje sanning i det, men ei
slik haldning fører også til at ein set humanismen til sides, hevdar Fly.
Interessa til regissøren ligg nettopp i det å sjå kva rollene gjer med menneska
i dei, og så sjå verda ut frå ståstaden til dei same menneska. Difor var han
heller aldri redd for å enda opp med programmatisk sosialrealisme eller
«problemfilm» då han starta ut med «klassefilmprosjektet» sitt. Jamvel om mange
produsentar fann idéen om Danmark som eit klassesamfunn svært avleggs, til dei
fekk sjå dei ferdige produkta. Makt og menneske Fokus er alltid på det
menneskelege. Eg har eit venstreorientert syn på verda, men det er uinteressant
for meg å laga ein film som proklamerer «haldningar». Det er i fyrste rekkje
menneske og ei forteljing det handlar om. Det er interessant å sjå korleis
systemet «kører med» overklassen også, som Fly uttrykkjer det, å sjå korleis
maktstrukturane blir ugjennomsynlege. Til å byrja med framstår Kristoffer som
ein «gammaldags» kapitalist, som med ein lang familietradisjon i ryggen er
oppteken av bedrifta sitt samfunnsansvar og omsorgen for dei tilsette. Men også
her blir ønskja han har sett til side av større strukturar. Det ender med
masseoppseiingar og ein internasjonal fusjon, der gamle kollegaer og familieband
går med i dragsuget. Kristoffer blir ironisk nok den som fører bedrifta inn i
nyliberalismen. Når veteran-arbeidaren Jens, som har passa Kristoffer som barn,
blir oppsagt ved eit mistak, er det ingen veg tilbake. «Reglane» gjer det
umogleg å gje han jobben tilbake. Kristoffer vel sjølv den rolla han går inn i
og i det han har valt, er det uunngåeleg at han får skit på hendene. Det skjer
ei dehumanisering jo nærare ein kjem makta der avgjerder blir tatt. Makt
interesserer meg annleis etter dette, medgjev Fly. Deffensiv venstreside Per
Fly, som sjølv kjem frå det han kallar «ein upolitisk middelklassefamilie frå
provinsen», arbeider tett saman med skodespelarane sine, og dei får vera med på
å utvikla rollene. Under produksjonen av desse filmane har det ført til mange
høglydte politiske debattar, ikkje minst med hovudrolleinnehavaren av «Bænken»,
den enno ihuga marxisten Jesper Christensen, og «den gamle 68-er» Ib Tardini,
som produserer filmane. Eg meiner marxismen kjem til kort, slår Fly debattviljug
fast. Om ein ser på Danmark i dag, ser ein at den tradisjonelle arbeidarklassen
forsvinn og dei som er att, røystar ikkje slik dei «skal», dei røystar på Dansk
Folkeparti. Og Sosialistisk Folkeparti søv i timen, held Fly engasjert fram og
bankar i bordet. Der debatterer dei enno om vi bør vera med i EU eller ikkje.
Det er vonlaust for seint. Det finst ingen opposisjon mot Venstre og Dansk
Folkeparti i dag, men det må jo koma nokon stad ifrå! Fly set si von til at det
råe oppgjeret med dei gamle maoistane i Danmark skal leia til noko godt til
slutt. Oppgjeret med 1968-generasjonen sin politikk er viktig, og det er viktig
at venstresida tar det sjølv, hevdar han. Det er viktig for å rydda grunnen for
ein ny generasjon venstreradikale, som tenkjer annleis og ikkje tar utgangspunkt
i marxismen. Slik det er no, rår høgresida den politiske grunnen åleine,
venstresida er køyrt fullstendig av banen. Noko av det Fly ønskjer med filmane
sine, er nettopp å nyansera biletet vi har av verda. Eg er ikkje interessert i å
laga filmar om uskuldige menneske som blir offer for ein urett, alle mine
karakterar er på eit eller anna vis skuldige, seier han. Norsk inspirasjon
Korleis har du tenkt å gå laus på middelklassen. Er det vanskelegare enn dei
meir polariserte gruppene? Her laga eg ei skisse til eit plott før eg gjekk ut
og snakka med folk. Eg kunne ikkje berre ta i tu med å «prata med
middelklassen». Fly har difor bestemt seg for at den siste filmen skal handla om
noko ekstraordinært, nemleg eit drap. Eit drap som leier til eit
lagnadsfellesskap mellom to familiar. Den eine er ein typisk 68-er-familie med
ei dotter som tilhøyrer Dei autonome. Den andre er ein typisk «upolitisk»
familie med ein son som er politimann. Politimannen blir drepen i ein
demonstrasjon der autonome deltar. Igjen skal det handla om skuld, fortel Fly,
som har henta bakgrunnsstoff til temaet frå den norske teologen Paul
Leer-Salvesen. Han har skrive nokre fantastiske bøker om skuld, seier Fly
oppglødd. No er det berre å reisa heim til Danmark og setja i gang arbeidet.
Leste meir enn vi trudde 

Norske bønder og småkårsfolk på 1700-talet var meir oppdaterte enn ein tidlegare
har trudd, meiner historikar Lis Byberg. Det kan forklare kvifor så mange bønder
kunne vere representerte under Grunnlovsforhandlingane på Eidsvoll i 1814. 

Leseføre: Norske bønder og småkårsfolk på 1700-talet var meir leseføre og
oppdaterte enn ein tidlegare har trudd, syner Lis Byberg i ny doktorgrad. Funnet
forklarer mellom anna kvifor så mange bønde kunne vere representerte under
Grunnlovsforhandlingane på Eidsvoll i 1814. Her er måleriet «Riksforsamlingen på
Eidsvold 1814» av Oscar Wergeland som heng i Stortingssalen. 

Historikar og bibliotekar Lis Byberg disputerte nyleg til doktorgraden på ei
avhandling om boklesing i Noreg på 1700-talet. Meir presist har Byberg studert
katalogane frå 145 bokauksjonar i perioden 1750 til 1815 og sett på kva bøker
som var tilgjengelege. Dessutan har ho gått gjennom protokollane frå 11 utvalde
auksjonar og sett på kven som faktisk handla. Og oppteljinga syner at
bokkjøparane var ei mykje meir samansett og mangfaldig gruppe enn ein tidlegare
har trudd. Også fattige bønder og tenarar brukte pengar på bøker: - Sjølvsagt
var det primært overklassa som kjøpte bøker. Embetsstanden kjøpte 35 prosent av
bøkene, medan borgarskapet stod for 25 prosent. Men utover det har eg oppretta
ei gruppe som eg kallar lærarar og studentar, og dei ligg på 12-13 prosent. Og
det er ei samansett gruppe, ho inkluderer alt frå rektorar til
omgangsskulelærarar med bondebakgrunn. Og gruppa av dei som er i teneste hos
andre, som er ei anna gruppe med stor sosial spreiing, ligg òg på 12-13 prosent,
medan bøndene står for tre til fem prosent av bokkjøpa, fortel Byberg. Og om ein
utelukkar auksjonane som føregjekk i byane, og konsentrerer seg om
prestegardsauksjonane i bygdene, står bøndene plutseleg for radikalt høgare
andelar: - På prestegardsauksjonane rundt Trondheim stod bøndene for 17 prosent
av kjøpa. Og det var ikkje slik at bøkene som blei selde på desse auksjonane
hadde ein annan profil, men auksjonane blei haldne nærare bøndene. Og eg fann
ikkje berre rike bønder mellom dei som kjøpte bøker. Både tenarar og fattige
småbønder kjøpte bøker. Det synest eg er fascinerande. Språkmektige - Var
bruktmarknaden viktigare den gongen? - Ja, i alle fall i Noreg. Eg har prøvd å
danne meg eit bilete av korleis bokmarknaden såg ut, og det ser ut til at
bruktmarknaden må ha vore veldig viktig. Eg har registrert 140.000 bøker i
materiale mitt, og det at ein trykte eigne auksjonskatalogar for å få seld
bøkene må bety at ein rekna med å tene pengar på det. I mange byar fanst det
folk som selde bøker, men det var veldig få reine bokhandlarar. Ofte var det
bokbindarar og boktrykkarar som selde bøker. - Kva slags bøker blei omsett? -
Det var sjølvsagt mykje religiøs litteratur, men òg mykje opplysningslitteratur
og praktiske handbøker, til dømes bøker om korleis ein skulle handsame sjukdom
dersom det var langt til lege, korleis ein skulle handsama dyresjukdomar, bygge
steinmurar, oppdra barn og liknande. Det var ei blomstringstid for slike bøker.
Og så blei det omsett gamle aviser. Det er morosamt i dag, vi bruker jo berre
gamle aviser til å pakke inn fisk. Men her blei det seld heile årgangar eller
berre ein «bunt» med aviser, som det gjerne stod i katalogen. - Det var dessutan
bøker om etikette, altså korleis ein skulle oppføre seg, og det i seg sjølv
syner at den sosiale mobiliteten må ha meldt seg, seier Byberg. Det språklege
mangfaldet er elles imponerande for notidige lesarar: - Eg blir slått av kor
internasjonal den norske bokmarknaden var. Dei fleste bøkene var på dansk
sjølvsagt og tysk og latin, men utover det fann eg bøker på fransk, italiensk,
nederlandsk, gresk, spansk og til og med litt svensk. Det gjev eit bilete av eit
mykje meir internasjonalt lesande miljø i Noreg på den tida enn det vi har i
dag. - Kva gjer desse funna med det vi tidlegare har trudd om lesekunna mellom
vanlege folk på 1700-talet? - Dette bidreg til å avlive mytane om at folk ikkje
kunne lese på slutten av 1700-talet. Det er mange som har bidrege til det,
Jostein Fet og hans «Lesande bønder» ikkje minst, men òg forskarar i Danmark og
Sverige. Alt tyder på at det er rimeleg å tru at folk kunne lese trykt ukjend
tekst på slutten av 1700-talet. Men det treng ikkje å bety at dette heldt seg
ved like utover heile 1800-talet under industrialiseringa og tilflyttinga til
byane. Eg vil ikkje utelukke at dette har gått i bølgjer. Bokhistorie Bybergs
avhandling er formelt levert som ei historisk avhandling, men inngår tematisk i
det tverrfaglege feltet «bokhistorie», eit studiefelt som undersøker forholdet
mellom bøker og samfunn og den faktiske lesinga, med vekt på sosiologiske og
kvantitative tilnærmingar: - Ved å oppdage nytt kjeldemateriale, og ved å gå inn
i det kvantitativt, kan ein stille andre spørsmål enn det ein har gjort
tidlegare. Og ein får svar som de facto avlivar mytar, til dømes myten om at den
litterære offentlegheita fyrst oppstod på 1800-talet. - Via trykt materiale fekk
folk på 1700-talet tilgang til nye idear og tankar som dei diskuterte seg i
mellom, meir eller mindre kvalifisert sjølvsagt. Eg meiner at det nye materiale
syner at langt fleire var involverte i denne samtalen enn ein tidlegare har
trudd. - Endrar dette noko i historia om 1800-talet òg? - Som historikar skal eg
trø varsamt her, men eg meiner det er naturleg å trekkje nokre trådar. Til dømes
til det at bønder var representerte under Eidsvoll-forhandlingane i 1814. Eller
vi kan gå vidare til 1833, og det såkalla bondestortinget, der det nesten var
fleirtal av bønder på Stortinget. Desse hendingane blir mykje meir forklarlege i
lys av det eg og andre har funne. - Har to-kultur-læra og ideen om den
dominerande danskprega embetsmannskulturen og den undertrykte norske
bondekulturen, underkommunisert det intellektuelle livet mellom bøndene? - Ja,
det trur eg nok, ikkje minst har elende-skildringa av denne perioden bidrege til
det. Dette er blitt nyansert ved at ein har byrja å bruke andre kjelder. - Blir
heile bondereisinga på 1800-talet meir forståeleg, i lys av det du har funne ut
om lesande bønder allereie på 1700-talet? - Ja, det vil eg meine. Bondereisinga
var ikkje noko som berre dukka opp som eit «poff» fordi Noreg blei sjølvstendig.

Strupar kontakt med SSB 

Hinder: Frå no av må forskarane i Statistisk sentralbyrå be finansminister
Sigbjørn Johnsen (Ap) om lov til å møte stortingsrepresentantar. - Ap strupar
høvet til offentleg debatt, seier Venstres Ola Elvestuen. 

Tar kontroll: Nye reglar førar til at komiteane på Stortinget må spørje
Finansdepartementet om lov til å ha møter med etatar som SSB. 

3. juni sendte Finansdepartementet (FIN) ut nye retningslinjene for sine etatar,
mellom anna Statistisk sentralbyrå (SSB) og Finanstilsynet. Der står det at
etatane må spørje om lov til å møte partigruppene eller einskildrepresentantar
på Stortinget. Som før må etatar som SSB informere om møter dei skal ha med
komiteane på Stortinget, men: «Annen kontakt mellom underliggende virksomhet og
Stortinget (for eksempel komitéfraksjoner og enkeltrepresentanter) må eventuelt
avklares med departementet». Vil konfrontere Johnsen - Det er nesten så eg ikkje
trur det. Her freistar Arbeidarpartiet å kontrollere kva fakta
meiningsmotstandarane får tilgang til. Dei strupar høvet til opplyst debatt,
seier Ola Elvestuen, nestleiar i Venstre. Høgre-representant i Stortingets
finanskomite Arve Kambe vil stille finansminister Sigbjørn Johnsen til veggs i
den skriftlege spørjetimen. Han peikar på at FIN med analyseapparatet sitt
allereie har overtak på opposisjonen. - Vi som ikkje har tilgang til
embetsverket 24/7, er heilt avhengige av hjelp frå institusjonar som SSB og
Finanstilsynet for kunne utfordre regjeringa, seier Kambe til Klassekampen. Han
lurar på om departementet vil skvise forskarane. - Det vil vere svært uheldig om
regjeringa skapar eit arbeidsklima kor tilsette er uroa for eiga karriere, om
dei heile tida skal godkjennast på førehand av politisk leiing, seier Kambe til
Klassekampen. Også medlemmar av Kontroll- og konstitusjonskomiteen varslar at
dei vil krevje ei forklaring frå departementet. - For at folkestyret skal
fungere, er det svært viktig at Stortinget har høve til å hente inn uavhengig
informasjon. Dersom Finansdepartementet freistar kneble SSB er ikkje det noko
konstitusjonskomiteen set pris på, seier komitemedlem Hallgeir Langeland (SV).
Han skal no be komiteen krevje ei forklaring frå departementet. Skulle vere
uavhengige SSB er Noregs største analysebyrå og den sentrale forvaltaren av
offisiell statistikk. Sjølv om byrået formelt er underlagt Finansdepartementet,
har Stortinget lovfesta at SSB skal vere ein «fagleg uavhengig institusjon»
(Statistikklova av 1989). I SSBs noverande formålsparagraf står det at byrået
skal gje «analyseverktøy og resultater til bruk for offentlige organer og
allmennheten», ut frå «prinsippet om mest mulig åpenhet». I retningslinene står
det at SSB får lov til å hjelpe partia under arbeidet med statsbudsjettet,
mellom anna når opposisjonen lagar sine alternative budsjett. Det er møte utanom
dette arbeidet FIN freistar slå ned på. Vidstrakt bistand Ifølgje SSBs bibliotek
har byrået fleire gongar hjelpt partia utanom budsjettarbeidet, mellom anna:
Evaluering av Skattereforma frå 2006 for Høgres stortingsgruppe. Effektar av
dynamisk skattepolitikk for Høgres stortingsgruppe. Utfordringar for offentlege
finansar på lang sikt for Høgres stortingsgruppe. Foredrag om same emne for
representantar for Framstegspartiet, SV og Civita. Konsekvensar av auka
arbeidsinnvandring for Senterpartiets stortingsgruppe. I somme døme streid
resultata frå SSB med den offisielle informasjonen frå Finansdepartementet. Alt
dette må no SSB spørje departementet om lov til å lage. Fryktar for sjølvstendet
Klassekampen har vore i kontakt med ein rekkje tilsette i SSB. Dei fryktar for
sitt faglege sjølvstende og tillita til at informasjon frå SSB ikkje er redigert
av partia som kontrollerer Finansdepartementet. Ingen vil stå fram med namn av
di dei ikkje vil verke illojale mot sjefane sine og den politiske leiinga i FIN.
Hans Henrik Scheel tiltrådde som administrerande direktør i SSB i januar, etter
å ha vore ekspedisjonssjef i Finansdepartementet i 17 år. Han seier
retningslinene frå departementet ikkje rokkar ved SSB som sjølvstendig og
uavhengig institusjon. - Vår faglege sjølvstende er urørt. Eg skjønnar det slik
at dei nye retningslinene er i substans slik dei har vore sidan 1992. I alle
høve er vårt faglege sjølvstende det same, seier Scheel. Påstanden om at
policyen er uendra, er i beste fall kontroversiell (sjå undersak). - Likevel er
dine tilsette urolege? - Folk her er opptekne av fagleg fridom, så det er ikkje
så rart. Men det er heilt naturleg at dei diskuterer dette. Det gjer vi heile
tida, seier Scheel. Han opplyser at SSB no går gjennom retningslinene generelt
for å sjå kva praktisk tyding dei vil ha. Villeiar om nye retningsliner 

Ekspedisjonssjef Heidi Heggenes i Finansdepartementet hevdar til liks med
SSB-sjefen at instruksen er den same som før. Ho strekar under at FIN ikkje
blandar seg inn i dei faglege vurderingane til SSB. - Dette har vore nedfelt i
retningslinene våre i snart 20 år. Stortinget kommuniserer i utgangspunktet
berre med statsråden, samstundes er det viktig at Stortingets komitear har
tilgang til etatane si kunnskap, så lenge statsråden er informert. Dei nye
retningslinene endrar ikkje på dette. Klassekampen sit med prov på at det er
feil: I dei gamle retningslinene frå 1992 står det ingenting om at SSB,
Finanstilsynet og andre etatar må spørje om lov for å ha kontakt med partia på
Stortinget utover komitemøte og arbeidet med statsbudsjettet. Det står at dei
ikkje får møte Stortingets organ «utan at finansministeren er informert», men
ingenting om at departementet kan seie nei. I og med at departementet set fast
sine eigne retningslinjer, har ikkje saka vore oppe til debatt eller røysting i
Stortinget. Alt har skjedd i kulissene, og ingen stortingsrepresentantar
Klassekampen har tala med var klar over FINs nye policy. Heggenes stadfestar at
departementet i utgangspunktet ikkje er positive til at etatane møter direkte
med partigruppene. - Det er eit poeng at det er ein samla komité som har slike
møte, slik at ikkje einskildparti eller fraksjonar vert forfordelte, fortel
Heggenes. Eldrestriden 

Du veit at det snart er val når VG slår opp over heile framsida at Aagot på 100
år måtte vente ni månader på sjukeheimsplass. Liknande historier dukkar opp i
både raud-grøne og blå kommunar. Aagot Thronæs er frå Trondheim, kommunen som
nærmar seg full sjukeheimsdekning fleire år før det nasjonale målet. For å få
til dette må ein del pleietrengjande førebels dele rom, og uheldige saker
oppstår her som elles. «Slik skal vi ikkje ha det i Trondheim», seier Aps
ordførar Rita Ottervik, medan Aagot Thronæs for sin del forsikrar at ho har det
bra no. Rikspolitisk er Oslo og Trondheim dei to mest interessante kommunane ved
valet 12. september, der høgresida og dei raudgrøne skal forsvare sine
posisjonar i kvar sin store by. Medan Trondheim trass i krigsoppslaget om
100-åringen og bruken av dobbeltrom har komme svært langt i utbyggjing av
sjukeheimar, er eldreomsorg eit ømt punkt for Høgre/Frp-byrådet i Oslo. Avisa
Aften har gjennomgått valløfta frå 2007, og konkluderer med at «eldreløfter
støver ned». Frps byrådar har innfridd fire av 28 valløfte. Hovudstaden har
rundt 50 færre sjukeheimsplassar enn ved inngangen til 2007. Frp har
eldrebyråden, men skuldar som vanleg på bydelane, eller regjeringa, eller ein
kombinasjon. Ikkje noko kritikkverdig er partiets ansvar. Dette har sine komiske
sider, men er alvorleg for mange pleietrengjande. Likevel tyder røynslene frå
fleire val på at det først og fremst er regjeringa som blir straffa når
eldreomsorg får sentral plass i valkampen, fordi grunnleggjande tenester meir
blir oppfatta som eit nasjonalt enn eit lokalpolitisk ansvar. Det er uheldig for
regjeringa at KrF-leiar Knut Arild Hareide har vald usemje om eldregarantien som
angrepspunkt, sjølv om innhaldet i denne ordstriden nok går over hovudet på
mange. Skal regjeringa ha nokon sjanse til å vinne nok eit val i 2013, må den
dokumentere overtydande resultat i eldreomsorga etter åtte regjeringsår. Då er
det eit problem for fleire enn dei eldre at Frp styrer denne sektoren i landets
suverent største kommune - utan å ta på seg ansvaret dei faktisk har. 

Framleis tid 

Som Klassekampen viste laurdag er Noreg vorte eit rimeleg land å leggja ned
fabrikkar i, samanlikna med andre land som Frankrike, Nederland og Tyskland. I
Tyskland har arbeidarar krav på inntil fire årsløner i «fallskjerm» dersom ei
verksemd går til oppseiingar. I Nederland kan sluttpakkene til vanlege tilsette
koma opp i 30 månadsløner. Ikkje slik i Noreg: Når Norske Skog no vil leggja ned
papirfabrikken Union i Skien, kan dei trygt gjera dette utan å måtta bruka
pengar på etterløn eller «gyldne fallskjermar» for dei tilsette. Det finst
heller ikkje lovverk som hindrar Norske Skog i det fullstendig usosiale vedtaket
å nekta andre å driva verksemda vidare. Det politiske etablissementet tevlar no
om å koma seg først til Skien, men frå høgresida er dette spel for galeriet. Dei
ønskjer ikkje å ta i bruk dei politiske verkemidla som skal til for å stoppa
konsernleiinga i Norske Skog. Då er det meir substans i SV og Ap: Dei vurderer
no å lovfesta dyrare etterlønsordningar, gjeninnføra konsesjonslovgjevinga og
krevja at lønnsomme verksemder som legg ned, betalar pengar til eit statleg
næringsfond. Ekstra gledeleg er utspelet frå SV-leiar Kristin Halvorsen om at SV
vil vurdera lovforbod mot å leggja ned lønsame arbeidsplassar. Saman med
skogeigarane i Agder og Telemark sitt sterke signal om at dei ønskjer framleis
drift ved fabrikken og kan vera villige til å spytta inn pengar i dei tilsette
sitt prosjekt for vidare drift, kan det sjå ut som det framleis er von for
Union. Føresetnaden ser ut til å vera at dei tilsette får igjennom sitt krav om
100 dagar utsetjing av vedtaket. Slik blir det tid for ei eventuell raudgrøn
regjering å fremja lovforbod mot slakt av lønsame verksemder, og krav om at
arbeidarar skal ha forkjøpsrett ved sal eller avvikling av fabrikken. Folk flest
ser galskapen i å leggja ned ei lønsam og tradisjonsrik verksemd som Union i
Skien. Difor kan kampen mot nedleggjing bli ei vinnarsak for venstrepartia i
valkampen. Men dette krev at SV og Ap raskt konkretiserer lovframlegga, slik at
det blir eit reelt alternativ med framleis drift på Union. Kallar partia inn på
teppet 

NEDLEGGJING: Det politiske presset mot leiinga i Norske Skog aukar raskt. No har
konsernleiinga sett seg nøydd til å invitera samtlege partileiarar til møte. -
Vi er opptekne av er at politikarane har eit komplett bilete, seier
informasjonssjef Tom Bratlie i Norske Skog. 

- Vi kjende behov for å informera politikarane betre, seier Tom Bratlie,
informasjonssjef i Norske Skog til Klassekampen. Bratlie stadfestar at samtlege
partileiararar er invitert på informasjonsmøte med konsernleiinga i Norske Skog
i dag. Bakgrunnen er det enorme oppstyret som har oppstått kring leiinga sitt
vedtak om å leggja ned papirfabrikken Union i Skien. Dei siste dagane har
striden kring nedleggjinga vorten eit rikspolitisk spørsmål. No kappast
politikarane om å koma til Skien for å diskutera med dei tilsette ved fabrikken.
I dag kjem Ap-leiar Jens Stoltenberg på vitjing. I morgon kjem Frp-leiar Carl I.
Hagen. Og onsdag kjem SV-leiar Kristin Halvorsen. Næringsminister Børge Brende
seier til NRK at han vil bruke både gulrot og pisk for å hindre nedleggelse. Men
han understreker at det er bedrifta sjølv som avgjer om drifta skal fortsette. -
Vi forstår godt at mange har kommentert saka, men har eit behov for å fortelja
heile bakgrunnen. Då tykte vi det var mest ryddig å invitera til eit slikt møte,
seier Bratlie. - Tykkjer de at enkelte politikarar har utalt seg uheldig i denne
saka? - Eg har ikkje lyst til å meina noko om det. Det vi er opptekne av er at
politikarane har eit komplett bilete. Når Klassekampen ringjer hovudtillitsvald
ved Union i Skien, Jan Grini, kjenner han til at det skal vera møte, men seier
at han ikkje er invitert sjølv. - Det tykkjer eg kanskje hadde vore naturleg,
med tanke på alvoret i situasjonen og alle arbeidsplassane som står på spel.
Presset aukar Grini er likevel nøgd med utviklinga striden om Union har tatt dei
siste dagane. Laurdag utalte styreleiar i Agder-Telemark Skogeierforening
Christian Ramberg, som er aksjonær i Norske Skog, til VG at dei ønskjer framleis
drift. Ein intern rapport i Norske Skog frå mai i år meinte at ei investering på
100 millionar og ei rein satsing på bokpapir ville gjera det svært lønsamt for
Norske Skog å satsa på Union. Ramberg utelukka ikkje at dei kan vera villige til
å investera pengar i vidare drift av papirfabrikken. Såleis aukar presset på
Norske Skog, som ønskjer å leggja ned fabrikken i staden for å selja den vidare
til andre interesserte. Presset vart ikkje mindre då SV-leiar Kristin Halvorsen
til Dagsavisen før helga uttalte at partiet vurderer forbod mot å «slakta»
verksemder. Når Jens Stoltenberg i dag køyrer til Skien, har han Jan Grini som
passasjer, og hovudtillitsmannen vil absolutt nytta høvet til å pressa
Stoltenberg til å støtta SV sitt framlegg. - Ja, eg skulle ønskt at Ap raskt
finn fram til lovformuleringar som både SV og Ap kan samarbeida om, og som vil
gjera det vanskelegare for Norske Skog å leggja ned fabrikken, seier Grini.
Vurderer lovforbod Om så skjer, og styret i Norske Skog går med på dei
tillitsvalde sitt ønske om 100 dagar utsetjing av vedtak i saka, kan saka ta ei
dramatisk vending. Om dei raudgrøne vinn valet, vil det framleis vera tid ved
opninga av Stortinget til å fremja lovforbod mot den type fabrikkslakt som
Norske Skog går inn for. SV sin partisekretær Bård Vegard Solhjell stadfester
til Klassekampen at dette kan vera aktuelt. - Det er naturleg å ta med inn i
tingingane. Med 100 dagar utsetjing er det tid til å gjera noko med dette over
valet. Både lovforbod mot slakting av lønsame fabrikkar og forkjøpsrett for dei
tilsette er absolutt aktuelt, uttalar Solhjell. Om styret vedtek utsetjing, kan
nedleggjinga av Union i Skien bli ei heit valkampsak. Styret i Norske Skog
møtest for å diskutera saka for første gong i morgon. Onsdag i førre veke
offentleggjorde leiinga i Norske Skog at dei ønskjer å leggja ned
datterselskapet Union i Skien, med 380 tilsette. Planane har møtt stor motstand.
Konsernsjefen i Norske Skog er kalla inn til møte med næringsminister Børge
Brende i dag. Jens Stoltenberg vitjar fabrikken i dag. I morgon kjem Carl I.
Hagen, og Kristin Halvorsen kjem onsdag. I morgon har styret i Norske Skog
første styremøte for å diskutera saka. Etter planen skal endeleg vedtak bli
fatta i september. - Sutrete reformkritikk 

- Kritikken av kvalitetsreforma ved universiteta har forfalle til sutring og
nostalgi, meiner historieprofessor Gro Hagemann. Ho støttar Stein A. Evensen som
ny rektor ved Universitetet i Oslo. 

I slutten av september skal det veljast ny rektor ved Universitetet i Oslo. Ei
rad profilerte universitetsfolk har samla seg om eit reformkritisk manifest, og
lansert Kristian Gundersen som rektorkandidat. Andre reformkritikarar har
lansert matematikkprofessor Geir Ellingsrud som ein alternativ reformkritisk
kandidat. Men historieprofessor Gro Hagemann, som sjølv er gamal AKPer og
framleis har hjarte godt til venstre, vil ikkje stemme på nokon av dei to
reformkritiske kandidatane. Ho går for den mest reformlojale kandidaten,
medisinaren Stein A. Evensen. - Eg kjenner ikkje Evensen så godt, det er primært
hans prorektorkandidat Trine Syvertsen eg støttar. Ho har vore ein kjempegod
forskingsleiar, ho er handlingsdyktig og fornuftig og saman ser dei ut til å
utgjere eit godt team, seier Hagemann. Konspirasjon Hagemann meiner
reformkritikarane sin kritikk av Evensen og Syvertsen ikkje er særleg råkande. -
Dels opplever eg reformkritikarane som sutrete og nostalgiske i forhold til det
humboldtske universitetsidealet, og dels er det Attac-folk som viklar debatten
inn i problemstillingar som har med WTO og nyliberalismedebatten og ein større
konspirasjon å gjere. Det kan godt vere det er noko i noko av kritikken, men
Evensen og Syvertsen er definitivt ikkje nyliberalistar. Dei har kanskje eit
litt elitistisk drag, men dei er slett ikkje ute etter å gjere universitetet om
til butikk, seier Hagemann. - Meiner du skilnaden mellom dei ulike
rektorkandidatane er overdriven? - Ja, heilt klårt. Det viser seg dessutan at
mykje av kvalitetsreforma fungerer ganske bra når det kjem til stykket. Sjølv
dei verste kritikarane må innrømme at reformene har førd til forbetringar for
studentane. På nokre område har det vorte verre for dei tilsette, men det vil
truleg gå seg til. Venekjeft Hagemann avviser at det er mogleg å trekke eit
tradisjonelt høgre-venstre-skilje mellom kandidatane til rektorvalet. - Mange
politisk radikale er universitetspolitisk konservative. Det er i det heile
vanskeleg å snakke om høgre-venstre-skilje i universitetspolitikken. Det er nok
snarare eit generasjonsskilje, sjølv om heller ikkje det er heilt eintydig. Eg
synest dessutan deler av venstresida opptrer konservativt, dei er engstelege for
endring, seier Hagemann. - Mange trur kanskje at eg har blitt høgredame, og blir
difor sinte på meg. Men det stemmer ikkje; eg vil absolutt ikkje stemme for den
sitjande regjeringa. - Får du mykje kjeft frå gamle vener for å støtte Evensen?
- Ja, men det er mange museumsvaktarar mellom mine gamle vener, ler Hagemann.
Overraskande Marte Nilsen, nestleiar i Attac og studentrepresentant i
universitetsstyret, er truleg mellom dei Hagemann har i tankane når ho
kritiserer reformkritikarane. Nilsen er forbløffa over kritikken frå Hagemann: -
Kampen mot nyliberalismen er ikkje ei hovudutfordring for universitetet lokalt,
men det er veldig naivt å diskutere såpass strukturelle politiske endringar ved
universiteta utan å sjå dei i eit internasjonalt perspektiv, i forhold til
internasjonale handelsavtalar og politiske trendar. Det overraskar meg at ikkje
Hagemann ser det. Eg skjøner om ho ikkje ynskjer at heile debatten skal gå føre
seg på dette nivået, men om ho avviser det, er det overraskande. Marte Nilsen
var mellom underskrivarane på det universitetspolitiske manifestet som eit
knippe reformkritikarar publiserte i Aftenposten tidlegare i år. Og Nilsen håper
Gundersen eller Ellingsrud skal bli ny rektor. - Eg støttar dei kandidatane som
har vore aktivt deltakande i den universitetsdebatten som har vore, særleg det
siste året, og er skeptisk til dei kandidatane som har hatt leiarstillingar ved
universitetet og vore med på å gjennomføre reformene. I praksis betyr det at eg
støttar Gundersen og Ellingsrud. Lettvint retorikk Nilsen har ingen problem med
å vedgå at ikkje alt ved kvalitetsreforma har vore like ille. - Kvalitetsreforma
er inga forbanning for alle, men innføringa har vore ukritisk og altfor rask.
Summen av dei mange einskildreformene er ei innføring av nyliberalistiske
prinsipp i universitetssektoren, som i sum fører til ei auka kommersialisering
av universitetet. - Men har reformkritikarane fokusert for mykje på vilkåra til
dei vitskapleg tilsette og gløymd studentane i debatten? - Alle ser
endringsprosessar frå sin eigen ståstad, men eg synest mange av dei vitskapleg
tilsette har vore flinke til å sjå reformene frå studentanes side og å
anerkjenne at det har vore positive utslag for studentane. Men studentane sjølve
har ikkje løfta ein finger. Studentpolitikarane har berre vurdert einskildaspekt
ved reformene og ikkje tenkt heilskapleg. Og det har studentane tapt på, seier
Nilsen. Og Nilsen liker slett ikkje at Hagemann stemplar reformkritikarane som
sutrete. - Det er ikkje noko argument å seie at nokon surmuler. Det forklarer
ingenting, det er berre eit reint motåtak. Det er for lettvint retorikk og eg
oppmodar heller folk til å kome ut ordentleg og diskutere dette offentleg. Eg er
slett ikkje sutrete, avsluttar Nilsen. Forboden munnsex på kino 

«Deep Throat» er den mest symboltunge pornofilmen i historia. No har
Medietilsynet godkjent ein dokumentarfilm om fenomenet som viser den mest
omstridde scenen i filmen - med 15-års aldersgrense. 

- «Inside Deep Throat» er ein dokumentarfilm som tar opp problematikken i si
fulle breidde, seier Torstein Storemyr, direktør for Medietilsynet sin seksjon
for film, video og nye medier. - Det er vanskeleg å unngå den mest debatterte
scenen i filmen i ein slik samanheng og resten av filmen er jo heilt
uproblematisk, forklarar Storemyr til Klassekampen, når han skal grunngje
Medietilsynet si avgjerd. - I denne samanhengen meiner Medietilsynet at scenen
ikkje vil vera til skade på 15-åringar sine sinn, som er kva vi er sett til å
vurdera. - Vil det seia at det ikkje vil vera aktuelt for Medietilsynet å
oppheva forbodet mot «Deep Throat» etter 30 år, no som det mest kontroversielle
ved filmen alt er sendt ut på vanleg kino? - Ja, det vil ikkje kome på tale å
godkjenna «Deep Throat», då kjem scenen i ein annan samanheng og spørsmålet blir
eit heilt anna, svarar Storemyr. Seriøst ferniss Men då den omstridde filmen
hadde sin premiere, i 1972, då var det med ei like seriøs lansering som den nye
dokumentaren om filmen. - Eg var på premieren i Cannes. Det var fasjonabelt nok,
med hovudrolla Linda Lovelace i kvite kniplingar og breibremma hatt, og med dana
applaus etter framsyninga. Det fortel filmarkivar Kjell Billing ved Norsk
Filminstitutt. «Deep Throat» var den fyrste pornofilmen som freista å herma ein
vanleg spelefilmdramaturgi. Filmen har vanleg fortekstar og ein intro som ikkje
tydar på at ein om få minutt vil få presentert hardcore pornoscener. Filmen har
også ein god del dialog og (freistnader på) humor, som ikkje var/er vanleg i
reint sex-akkumulerande pornofilm. Regissøren Gerry Damiano, eigentleg frisør,
hadde - i tillegg til mykje anna - ei von om at pornofilmen ville smelta saman
med Hollywood-filmen etter kvart som den seksuelle revolusjonen vart fullført.
Han såg for seg at «Deep Throat» kunne vera vegen inn i ein glamorøs og
prestisjefylt bransje. Sjølve historia i filmen er like oppfinnsam som ho er
søkt. Ei kvinne som ikkje greier å få orgasme ved vanleg samleie går til ein
galen lege som oppdagar at ho har ein fysiologisk defekt: klitoris sit langt bak
i halsen. Ikkje uventa tilrår han at den stakkars kvinna i staden for samleie
bør utføra munnsex på menn - til hennar eiga nyting, sjølvsagt. «Om ikkje det er
ein mannleg ønskedraum, så veit ikkje eg,» som forfattaren Erica Jong tørt
kommenterer det i dokumentaren «Inside Deep Throat». Sex-revolusjonen Slik mange
frå Jong til Camille Paglia og fjernsynskjendisen og sexologen Dr. Ruth
kommenterer i dokumentaren, så var munnsex enno noko som vart rekna som
«avvikande» seksuell åtferd, og som Paglia uttrykker det, «om ein hadde høyrt om
det, så visste ein i alle fall ikkje korleis ein skulle gjera det.» Berre det
faktumet gjorde at det kristenkonservative Nixon-regimet kasta seg over filmen
for å få stansa han (Det var ikkje tilfeldig at Carl Bernstein og Bob Woodward
nytta nettopp Deep Throat om informanten som felte presidenten). Som ein
kuriositet kan ein nemna at då New York by freista å setja ein stoppar for
framsyningane gjennom rettsvesenet, prosederte aktoratet med argument om at
overdriven klitoralorgasme kunne vera skadeleg for kvinner: Innforstått seksuell
nyting burde berre koma av penetrering frå eit mannleg lem. På det punktet i
rettssaka spurte dommaren: «Klitoral orgasme?» Tabuet og den politiske
motstanden var fantastisk reklame for ein på alle vis svært lurvut produksjon.
Då New York Times trykte artikkelen «Porno Chic» om interessa for filmen, vart
det eit godkjend-stempel for middelklasseliberalarar for å strøyma til lugubre
«runke-kinoar» på Times Square. «Deep Throat» vart filmen «alle» skulle sjå frå
Jack Nicholson til Jackie Kennedy. Jamfør eit augevitne frå glanstida til
filmen, sprang mange ut av salen då det gjekk opp for dei at det var ein
pornofilm dei hadde kjøpt billett til. Filmen kosta 25.000 dollar å laga og
spelte inn 600 millionar dollar. Dei fleste dollarsetlane gjekk rett frå
inngangsdøra og ned i mafiaen sine gymbagar, slik skremde kinoeigarar kan
fortelja om i dokumentarfilmen. Ytringsfridom? Som referatet frå ei av
rettssakene mot filmen viser, fanst det grunnar til at mange tolka «Deep Throat»
inn i den sosiale rørsla som har fått namnet den seksuelle revolusjonen. Årsaka
til at «Deep Throat» er ein tittel mange har høyrt om er likevel at filmen har
vore eit sentralt omdreiingspunkt for pornodebatten sidan premieren. Ikkje minst
sidan Linda (Lovelace) Boreman seinare skreiv boka «Mareritt» om si røynsle med
pornobransjen og aktivt agiterte mot filmen, som ho påstod viste overgrep mot
henne. Ho demonstrerte også i Noreg, då filmen var vist ved Cinemateket i Bergen
i 1999. Kjell Billing, som i 1999 var leiar for Cinemateket i Oslo, fortel at
Cinemateka ikkje hadde rekna med slike reaksjonar som dei fekk då dei våren 1999
freista setja opp ein serie sexfilmar. - Vi ville finna ut kvar vi står i dag
med omsyn til sexfilm, og det fekk vi kontant svar på, seier han. Kvinnerørsla
mobiliserte og det var store demonstrasjonar mot filmen i Bergen. I Oslo stogga
styret for Cinemateket framsyningane av «Deep Throat» og eit par andre filmar. -
Sjølv synest eg det var vel mykje å få rett i fjeset då eg såg att filmen i
Bergen i '99. Eg er svært ambivalent både til porno og sensur. Eg er ikkje for
full liberalisering, men eg er mot at fundamentalistar skal få rå grunnen med
grunnlause påstandar, seier Kjell Billing i dag. - «Deep Throat» er berre
interessant på grunn av sensurdebatten, samstundes er eg redd for at
ytringsfridomen skal misbrukast som eit skalkeskjul i slike samanhengar. Det
viktigaste for meg er at det blir opne og reielege ordskifte kring spørsmålet.
Kjell Runar Jensen ved Cinemateket i Oslo fortel at dei så langt ikkje har
vurdert å freista setja opp «Deep Throat» igjen no, når dokumentaren kjem opp på
kino. - Men eg held det ikkje for uaktuelt, seier Jensen. «Inside Deep Throat»
har premiere på fredag. Hiroshima glømt? 

I dag er det 60 år sia president Truman ga ordren om å sleppe ei atombombe over
eit bysentrum i Japan. 

Samtidig som mange i dag minnast Hiroshima, gjer endå fleire norske soldatar seg
klare for krig i Asia. Dei første tiåra etter Hiroshima var det vanskeleg for
Ap-regjeringa å takle den breie motstanden mot bruk av atomvåpen.
Militærøvingane der norske soldatar trena på ein situasjon der atomvåpen var
brukt i Norge, var hemmelege. Regjeringa let ikkje folket få vite i kor stor
grad dei innordna seg under amerikansk atomstrategi. Det var i denne tida at Ap
ekskluderte ein del av venstreopposisjonen som så svara med å opprette
Sosialistisk Folkeparti i 1961. 60 år etter Hiroshima ser det ut som den
politiske eliten har glømt dette. Det er meire enn 14 år sia regjeringa til
Harlem Brundtland sende kystvaktskipet Andenes til innsats på amerikansk side i
Golfkrigen. Krigsdeltakinga var symbolsk. Men symbolikk er viktig. Det norske
orlogsflagget var med i utkanten av krigssonen der USA prøvde ut radioaktiv
ammunisjon. Da Saddam Hussein godtok FN-resolusjon 660, var krigen slutt. Den
irakiske okkupasjonshæren følgte ordre og trekte seg ut av Kuwait 26. februar.
Då starta USA eit av dei verste krigsbrotsverka etter 1945. Heile flystyrken
gjekk i skytteltrafikk mellom hangarskipa i Golfen og dei overfylte motorvegane
frå Kuwait mot Bagdad. - Det var som å skyte fisk i ei bøtte, sa ein av
pilotane. I løpet av to dagar tok amerikanske bomber livet av titusenar, både
soldatar og sivile. Tidlegare justisminister i USA, Ramsey Clark, undersøkte og
dokumenterte kva det var Stortinget støtta opp om. Han brukte uttrykket
«organisert masseslakt» om det han avdekka. Clark kritiserte at «FN, en antatt
fredsskapende institusjon, har latt seg korrumpere til å bli en styrke for krig-
og krigsforbrytelser.» Han sikta til at USA i 1990 brukte titals milliardar
dollar for å få andre statar til å gå inn for ein krig med førehandsgodkjenning
frå FN. «Det er snakk om en systematisk bestikkelse for å framtvinge FN-landenes
bifall av denne krigen,» sa Clark. I juni året etter vart «out of
area»-doktrinen lansert på NATO-toppmøtet i Oslo. Etter at Sovjetblokka hadde
gått i oppløysing skulle NATO innrette seg på angrepskrig kor som helst i verda.
Fleirtalet i Stortinget følgde villig med. Samtidig gjennomførde eit USA-lojalt
FN i 12 år ein drepande blokade mot Irak. Ingen veit nøyaktig kor mange ungar og
andre sivile som mista livet, men det er meire enn ein million. Massakrane på
dødens motorveg i 1991 og blokaden er den store terroren mot befolkninga i Irak.
Terroren var førebuing til dagens USA-okkupasjon. I mars 1999 ønskte USA for
første gong å ha med NATO på angrepskrig utafor NATO-området. Alle
stortingspartia sa JA. Den norske innsatsen i krigen mot Jugoslavia var større
enn i Golfkrigen. Men det var framleis som politisk støttespelar at Norge
betydde mest, for eksempel då radio Beograd vart bomba. Neste krigsvarsel kom
frå den utvida utanrikskomiteen i Stortinget 12. september 2001. Ein samrøystes
komite - frå Frp til SV - slo fast at Norge etter § 5 i NATO-pakta var forplikta
til å gå til krig som svar på terroråtaka i USA dagen før. Då USA litt seinare
ba om norsk hjelp til krigen i Afghanistan, sa Stortinget i april 2002
samrøystes ja til å setje norske styrker under NATO-kommando i Afghanistan.
Grunngivinga, som alle partia var samde om, var at «norske allianseforpliktelser
gjør det nødvendig at Norge bidrar til kampen mot internasjonal terrorisme.» Ved
sia av NATO-styrken har Norge hatt fly- og bakkestyrker direkte under
USA-kommando. SV har sagt nei til denne delen av krigsinnsatsen. Men det er verd
å hugse at den første norske offiseren som fall i kamp, tilhøyrde NATO-styrken.
Dei krigane USA no fører i Asia er del av ein overordna plan. Tidlegare
presidentrådgivar Brzezinski forklarte dette grundig i «The Grand Chessboard»
(Det store sjakkbrettet) som han ga ut i 1997. Han sa i frå at USA i løpet av få
år må sikre seg overherredømme på det eurasiatiske kontinentet viss dei skal
realisere planen om eit nytt amerikansk hundreår. Kvar einaste norsk soldat i
Afghanistan og Irak er militær avlastning for USA og politisk støtte til den
store terroren som George Bush styrer. Han treng slik støtte når krigsmotstanden
aukar på heimefronten. Så lenge Norge deltar i krig for USA i Asia, aukar faren
for at dei som forsvarar seg mot USA skal blinke ut krigsmål i Norge. Norge er
jo i krig og alliert med okkupasjonsmakta. Ingen av stortingspartia går inn for
å hente heim både dei 350 soldatane som lenge har vori i Afghanistan under
NATO-kommando og dei nye styrkane som akkurat no gjer seg klar til å drepe
afghanarar på amerikansk ordre. Eg kjenner fleire av dei pionerane som for drygt
40 år sia bygde opp SF på ein modig motstand mot norsk underordning under USA.
Dei som eg har snakka med, synst ikkje at Norge skal delta i USA-styrte krigar.
RV vil inn på Stortinget for å reise kravet om at alle norske styrkar skal
hentast heim frå Afghanistan og Irak. Vi skal gjenta det kravet heilt til det
krigsvillige stortingsfleirtalet må bøye av. På det viset vil vi og vise respekt
for dei som vart offer for den militært unødvendige bruken av atomvåpen for 60
år sia. Vi veit mange er samde med oss og ønskjer å vere med og gi handslag både
til krigsmotstanden i USA og til dei som forsvarar seg mot amerikanske og norske
okkupasjonsstyrker. Erling Folkvord er stortingskandidat for RV i Oslo - Utan
klasseperspektiv 

Reformkritikarane overser at studentar frå arbeidarklassa har tent på
kvalitetsreforma, meiner sosiologiprofessor Marianne Nordli Hansen. 

Marianne Nordli Hansen har forska på korleis klassebakgrunn påverkar
rekruttering til utdanning og arbeidsmarknad. Per i dag er studentar frå
arbeidarklassa kraftig underrepresenterte ved universiteta, men Nordli Hansen
meiner den omstridde kvalitetsreforma for høgare utdanning kan vere eit positivt
bidrag til å rette på nettopp det: - Om det er slik at studentane får betre
kontakt med lærarane, som reforma legg opp til, kan ein tenkje seg at det vil
betre situasjonen spesielt for studentar med låg klassebakgrunn. I det gamle
systemet der det tradisjonelt var lite kontakt mellom studentar og lærarar, var
det opp til studentane sjølve å presentere seg som interessante studentar. Det
er truleg dei med høg klassebakgrunn som har hatt lettast for å presentere seg
og som har presentert seg på den beste måten, meiner Nordli Hansen. Kortare tid
Nordli Hansen meiner òg det er ein fordel ved reforma at ein ynskjer å korte ned
det samla studieløpet: - Hittil har det vore slik at for å få ei fast stilling
ved universitetet må ein oftast vere «student» i nærare 20 år. Noko av poenget
med reformene har vore å korte ned denne tida. Mange hevdar det vil innebere ei
kvalitetssenking, men det er slett ikkje sikkert. Det gamle systemet har belønna
uthaldenheit, at ein orkar å halde ut så lenge. Eit slikt system har sjølvsagt
favorisert dei som har råd til å halde på så lenge. - Men vil ikkje eit kortare
studieløp gå utover kvaliteten på forskinga? - Det er ikkje sikkert. Eg
oppfattar det slik at doktorgraden for mange var eit livsverk. Når ein var
ferdig med den, var ein i 40-åra, ein var sliten og hadde gjort det som vart
forventa av ein. Men doktorgraden skal vere eit sveinnestykke som gjer ein
kvalifisert til å drive med forsking. Får ein eit kortare løp, vil yngre og
nyfikne personar med ambisjonar og pågangsmot sleppe til raskare som forskarar.
Nostalgi Nordli Hansen meiner desse klasseperspektiva har vore altfor lite
framme i debatten om kvalitetsreforma: - Dette er kome for lite fram i debatten.
På mitt institutt er det utan tvil eit betre studetilbod no enn tidlegare.
Sjølvsagt meiner eg vi bør vere kritiske til mange sider ved reformene, men vi
må ikkje gløyme dei positive sidene og lulle oss inn i ein nostalgi om at alt
var betre før. - Skjer det? - Eg synest vel det er ein tendens til ei nostalgisk
stemning, der ein får inntrykk av at alt var betre før. Til dømes oppfatta eg
Rune Slagstads appell på demonstrasjonsmøte i Aulaen som veldig nostalgisk. Eg
vart uroa for at kritikken mot universitetsreformene vart trekt i feil retning,
når dette nostalgiske synet fekk ein så framståande plass. For alt var ikkje
betre før, ifylgje Nordli Hansen: - Eg hugsar frå mi eiga studenttid at det var
veldig lite undervisning, undervisninga var ustrukturert og dette gjorde at
studentane kasta bort mykje tid. Mot Evensen - Er det deler av reformene som òg
har negative utslag for studentar med låg klassebakgrunn? - Ja, det at
stipendutbetaling vert gjort avhengig av gjennomføring kan verke avskrekkande på
dei med låg klassebakgrunn. Dei vil ha mindre tiltru til at dei består eksamen.
For dei er universitetet i større grad noko framand og høgtflygande. I fredagens
Klassekampen skulda historieprofessor Gro Hagemann reformkritikarane for å vere
sutrete og nostalgiske. Hagemann ville difor stemme på den reformlojale Stein A.
Evensen i det føreståande rektorvalet. Sjølv om Marianne Nordli Hansen òg har
innvendingar mot deler av reformkritikken, vil ho ikkje gje si røyst til
Evensen. - Nei, det vil eg ikkje. Eg heller nok i retning av ein av dei
reformkritiske kandidatane, og eg har heller ikkje oppfatta at desse kandidatane
i størst grad representerer eit veldig nostalgisk syn. Reformkritikarane vil
forsvare akademiske verdiar og den akademiske fridomen, og dei har mange viktige
poeng, til dømes i forhold til styringssystem, universitetsdemokrati og det
problematiske ved å belønne gjennomstrøyming. Men for studentane trur eg altså
at situasjonen er blitt betre etter reforma. Studentane har fått betre rettar og
eit betre tilbod, i alle fall på vårt institutt. Eg har snakka med mange
kollegaer om desse tinga, og eg oppfattar ikkje at eg står for eit særeige syn.
Mange med meg meiner at det var store problem med korleis det fungerte før,
sjølv om alt ikkje fungerer perfekt no heller. Damer for Duckert 

- Eg har inntrykk av at nokre av kandidatane vil bli rektorar for å bekjempe
landets utdanningsminister. Då bør dei stille til val til Stortinget, seier
Harriet Bjerrum Nielsen. Sjølv støttar ho Fanny Duckert som ny rektor ved
Universitetet i Oslo. 

Temperaturen er i ferd med å stige i rektorvalkampen ved Universitetet i Oslo,
og kandidatane sitt syn på kvalitetsreforma ved universiteta har blitt ei
hovudsak. I fredagens Klassekampen sa historieprofessor Gro Hagemann at
reformkritikarane var sutrete og nostalgiske, og at ho sjølv difor ville støtte
den reformlojale Stein A. Evensen i det føreståande rektorvalet. Nestor i norsk
kjønnsforsking, Harriet Bjerrum Nielsen, er heilt på line med Hagemann i
kritikken av reformkritikarane: - Reformkritikarane er kanskje politisk
radikale, men dei er universitetspolitisk konservative. Eg er heilt samd i
forsvaret av den frie forskinga, men forsvararane ser ikkje at universitetet
eksisterer i eit samfunn, at vi på ein heilt annan måte enn for 100 år sidan må
ha eit utvekslingsforhold med samfunnet. Vi kan ikkje sitje på eit universitet
som i Humboldts dagar og snakke med oss sjølve. Bjerrum Nielsen meiner forsvaret
av det tradisjonelle universitetsdemokratiet ofte sklir saman med ei elitistisk
haldning: - Når ingen utanfrå skal få blande seg inn i instituttas faglege liv,
lukkar ein augo for alle maktprosessane som føregår internt på universitetet,
der dei som er sterkast og har mest makt frå før, kan få halde fram med å setje
dagsorden. Reformkritikarane framstiller universitetet som om berre omverda lét
oss i fred, så ville rasjonaliteten råde og det beste argumentet vinne fram. Men
om det er ein plass maktkampar trivst, så er det på universitetet, seier Bjerrum
Nielsen. Ikkje Evensen Men motsett Hagemann ynskjer ikkje Bjerrum Nielsen at
Stein A. Evensen skal overta rektorkjedet: - Eg oppfattar at det
universitetspolitiske landskapet er polarisert for tida. På den eine sida har du
reformkritikarane som opptrer idylliserande i forhold til det gamle
universitetet. På den andre side har du styringskåte og arrogante leiarar som
Bjarne Rogan på HF og rektorkandidat Stein Evensen på medisin. Fanny Duckert
derimot er ein pragmatisk sentrumskandidat, som ser at vi må bevare noko ved det
gamle universitetet samstundes som universitetet treng fornying, Og i motsetnad
til reformkritikarar som Kristian Gundersen har Duckert som leiar av det store
og vanskelege Psykologisk institutt vist at ein både kan leie og lytte, meiner
Bjerrum Nielsen. Ho avviser at studiereforma er utslag av at nyliberalistisk
tankegods slår gjennom i universitetssektoren. Først og fremst heng reforma
saman med Bologna-prosessen, som er ein prosess for ein felles studie- og
forskingsmarknad i Europa, meiner ho. - Prosessen heng sjølvsagt saman med den
økonomiske globaliseringa, men primært handlar han om å realisere positive
utslag av internasjonaliseringa. Eg har sete i universitetsstyret dei siste fire
åra, og det er ingen av dei eksterne styremedlemmene som har ein idé om at
universitetet bør gå med økonomisk overskot. Og i ein kamp mot kapitalismen
ville eg definitivt ikkje starte ved å gå mot kvalitetsreforma, då ville eg
heller ha meldt meg inn i eit politisk parti. Eller i Attac. Dårleg prosess
Psykologiprofessor Siri Gullestad støttar òg Duckert som ny rektor. Ho meiner
til liks med Hagemann og Bjerrum Nielsen at reformkritikarane har vore for
nostalgiske: - Det ser ut som ein vil tilbake til den tida ein liten eliteklasse
låg ved universiteta, med finansiering frå foreldra, seier Gullestad. Ho meiner
kvalitetsreforma trass alt har vore eit framskritt: - Kvalitetsreforma har nokre
openberre fordeler. Reforma har ivaretatt studentanes behov for å kome nærare
lærarane. Før kunne ein gå gjennom ein del fag på HF og SV berre gjennom å
følgje megaførelesingar og utan å kome i kontakt med nokre av lærarane.
Gullestad trur mange av dei som har engasjert seg sterkast på reformkritisk
side, har gjort det i protest mot den omorganiseringa av instituttsektoren som
HF-dekan Bjarne Rogan har stått i spissen for. Men Gullestad meiner ein godt kan
vere kritisk til den prosessen utan å måtte støtte ein av dei uttalt
reformkritiske rektorkandidatane: - Rogan sin omorganiseringsprosess var eit
skuledøme på korleis ein ikkje skal gjennomføre ein slik prosess, det veit eg at
Fanny Duckert òg meiner. Ho har sjølv organisasjonspsykologi som fag, seier
Gullestad. Små skilnader Kriminologiprofessor og tidlegare medlem i AKP, Liv
Finstad, er ein annan radikalar som heller ikkje vil gje si stemme til ein av
dei to uttalt reformkritiske kandidatane. Finstad driv valkamp for Fanny
Duckert, men motsett Gullestad og Bjerrum Nielsen er Finstad usikker på om det i
heile tatt er fruktbart å skilje mellom reformkritiske og reformlojale
kandidatar: - Det er mykje likt i programma, særleg i det som har med
universitetets eigenart å gjere. Og om ein ser på dei ulike kandidatane og kven
som støttar kven, ser ein at det går på kryss og tvers og det er ganske
vanskeleg å føreseie kven som støttar kven. Slik blir det truleg òg når det skal
stemmast, seier Finstad. - Er skiljet mellom reformkritiske og reformlojale
kandidatar kunstig? - Det er eg ikkje sikker på, men ein må ikkje gjere meir ut
av det enn det fortener. Det blir ei tabloid vinkling som eg trur kan tilsløre
noko. Difor er eg oppteken av at folk må ta stilling til den politiske
plattforma kandidatane går til val på. Men dette er òg eit personval, og sjølv
støttar eg den personen eg meiner mest overbevisande vil ivareta
universitetsdemokratiet i praksis. - Har reformkritikken forfalle til sutring og
nostalgi? - Personleg ville eg ikkje sagt brukt slike uttrykk. Desse reformene
har fleire sider og eg er sjølvsagt mest oppteken av at vi framover gjer noko
for å endre negative utslag av studiereforma. Då tenkjer eg på korleis dette går
utover dei tilsettes moglegheiter for å få samanhengande tid til forsking,
tendensen til rein «artikkelutdanning» med korte kurs og korte pensumlister og
manglande moglegheit for å utvikle den kritiske refleksjonen hos studentane. -
Men oppfattar du ikkje Ellingsrud og Gundersen som meir reformkritiske enn
Duckert? - Det veit eg sanneleg ikkje. Det er klart at Ellingsrud og Gundersen i
større grad er organisatorisk knytt opp til Vox Academica, men eg er faktisk i
stuss på om dei prinsipielle universitetspolitiske skilnadene er så store. 

Harriet Bjerrum Nielsen 

Einstein i Bergen 

Kven var eigentleg Albert Einstein? Og korleis vart han den han vart, spør
Robert Marc Friedman i teaterstykket «Becoming Albert Einstein». 

I kveld er det urpremiere i Håkonshallen i Bergen på det nyskrivne teaterstykke
«Becoming Albert Einstein». Forfattaren Robert Marc Friedman vil bak klisjeen om
den distré og uflidde fysikaren. Han vil vise oss korleis og kvifor Einstein
vart den han vart. - Einstein er så mykje meir kompleks enn den ålmenne
klisjéoppfatninga av han. Eg ynskjer å vise kor dumt det er å redusere han til
eit ikon, slik det berømte biletet av Einstein med tunga ute framstiller han,
seier Friedman til Klassekampen. Til dagleg er Friedman professor i
vitskapshistorie ved Universitetet i Oslo. Men då utfordringa om å skrive eit
teaterstykke om Einstein dukka opp, klarte han ikkje takke nei. Høvet er
markeringa av 100-årsjubileet for utviklinga av den spesielle
relativitetsteorien, som dei neste dagane skal markerast med eit internasjonalt
fysikarmøte i Bergen og Hardanger. Klisjeen Einstein «Jeg er blitt en stor
klisje,» klagar Einstein i Friedmans manuskript. - Kvifor vart han det? - Etter
den andre verdskrigen vart ikonet Einstein sterkare enn nokon gong, då han
engasjerte seg aktivt i kampen mot atomvåpen. Då var han òg blitt enkemann og
meir av den shabby, røyndomsfjerne fysikaren vi kjenner så godt, med ulike
strømper og uflidd barbering. Det uflidde biletet kombinert med hans genialitet
og politiske engasjement, har nok bidrege til ikonstatusen i vår tid, seier
Friedman. Men allereie i 1919 vart Einstein ein internasjonal superkjendis.
Fjorten år etter han utvikla relativitetsteorien, hadde ein britisk ekspedisjon
kunna stadfeste teorien empirisk. - I november 1919, etter kunngjeringa av dei
britiske solformørkingsresultata som stadfesta relativitetsteorien, vart
Einstein kjendis over natta. Og timinga kunne ikkje ha vore betre: - Det er lett
å gløyme i dag, men ein må hugse kor deprimert verda var etter fyrste
verdskrigen. Ein hadde før krigen levd i ei sosialdarwinistisk tru på at
kulturnasjonane i fredeleg konkurranse skulle føre verda framover. I staden enda
ein opp med eit øydelagt Europa. Så kom det ein britisk ekspedisjon som
stadfesta ein tysk teori som i populær forståing betydde at Newton var
detronisert. Det hadde ikkje trengt å bli den store nyheita, men det vart det
verkeleg, forklarar han. Konsekvensar Nyheita fekk straks populærkulturelle
fortolkingar og konsekvensar. - Nokre omtalte det som dadaisme i vitskapen,
medan ein amerikansk journalist skreiv at det berre fanst elleve menneske i
heile verda som forstod teorien. Einsteins utsjånad var heller ikkje slik ein
forventa seg av ein Berlin-professor, seier Friedman. Det var kjend at Einstein
var pasifist og mot Tysklands krigføring. Difor tok det heller ikkje lang tid
før teorien hans vart brukt politisk, forklarar vitskapshistorikaren. -
Progressive krefter meinte relativitetsteorien synte at verda ikkje var statisk,
mekanisk og førebestemt, medan dei konservative kreftene såg det som eit åtak på
dei absolutte storleikane godheit, skjønnheit og sanning, seier han. Men sjølv
om dei politiske fortolkingane av relativitetsteorien er langt utanfor det
Einstein kunne gå god for, var Einstein sjølv ein viktig politisk aktør.
Friedman er oppteken av splittinga mellom den engasjerte, idealistiske
sosialisten Albert Einstein og den geniale teoretiske fysikaren. I tittelen
«Becoming Albert Einstein» ligg eit hint om ei utviklingsline, frå ein asosial,
sjølvoppteken ung forskar til ein fridomskjempande vismann. - Einstein vaknar
politisk mot slutten av fyrste verdskrigen, han var forbanna over korleis jødane
vart handsama ved universitetet og særleg over tysk hat mot fattige aust-jødiske
flyktningar. Men sinnet hans gjekk òg vidare. Han kravde at alle folk måtte ha
verdigheit, at vi måtte organisere samfunnet slik at folk kunne ha verdigheit,
og han vart difor sosialist. Big Science Einsteins ikonstatus oppstod fyrst i
England og USA. Men statusen i USA var på mange måtar paradoksal, ifylgje
Friedman. - Eigentleg er det merkeleg at amerikansk fysikk brukte han som ikon,
fordi han på mange måtar representerte det motsette av det amerikansk fysikk
utvikla seg til på denne tida, med Big Science, nære koplingar mellom vitskapen
og militærindustrien og harde maktkampar om pengeløyvingar, seier han. - Kanskje
Einstein var eit nyttig PR-stunt nettopp på grunn av denne utviklinga? - Ja,
nettopp. Men sjølv om mange leiande internasjonale fysikarar kasta seg over
Einsteins teoriar, var Nobelkomiteen i Stockholm heller lunken. Einstein fekk
ikkje Nobelprisen for relativitetsteorien, den fekk han først i 1921/1922, og då
for oppdaginga av lova for den fotoelektriske effekten. - Nobelkomiteen var
ikkje veldig interessert. Det handla nok om ulike syn på kva fysikk skulle vere.
Ifylgje Nobelkomiteen var eksperimentet den einaste måten ein kunne skaffe til
vege ny kunnskap. Ein fysikar som berre dreiv med teori var ikkje ein fysikar;
teoretisk fysikk var suspekt. Men det var òg fordommar mot Einstein og dei
kulturelle tolkingar av relativitetsteorien. Vitskapsakademiets medlemmer den
gongen, og særleg Nobelkomiteen, var politisk og kulturelt konservative, seier
Friedman. Tilfeldig Om ikkje alt i verda er relativt, er det i alle fall mykje
som er tilfeldig. Til dømes det at NRK-legenda Harald Tusberg skulle smøre seg
bort då han gjekk på skitur på Hardangervidda i 1980, at han tilfeldigvis skulle
få smørehjelp frå den unge amerikanske vitskapshistorikaren Robert Marc
Friedman, og at samtalen tilfeldigvis skulle pense inn på Vilhelm Bjerknes og
moglegheita for å lage eit fjernsynsdrama om den norske meteorologen. Resultatet
vart at NRK i jula 1982 sende ein film om Bjerknes, med manus frå Friedman.
Seinare har Friedman òg skrive eit teaterstykke om fysikaren Lisa Meitner som er
sett opp på Göteborgs Stadsteater og Radioteatern i Sverige, før han i kveld
redebuterer endå ein gong med teaterstykket om Einstein. Oppsetjinga i kveld er
ei eingongsoppsetjing for fysikarkongressen, men Frode Rasmussen, som speler
Einstein i oppsetjinga, er så begeistra for stykket at han ynskjer å setje det
opp på sitt eige teater i Bergen, Altona teater. Og Rasmussen har allereie vore
i kontakt med Riksteatret for å lufte ideen om ein nasjonal turné. Vakker fysikk
I Friedmans stykke kommenterer Einstein den etterlengta stadfestinga av
relativitetsteorien ganske sjølvsikkert; «teorien var bare altfor vakker til
ikke å være sann». - Hadde han eit slikt estetisk forhold til fysikken? - Ja,
absolutt. Stundom har folk sagt at Einstein ikkje meinte det var naudsynt med
eksperiment, men det er ikkje sant. Han meinte han måtte ha stadfesting av
teoriane, men han trengte ikkje å vente. Han så at alt i relativitetsteorien
passa i hop og han såg at det var vakkert. For fysikk var ikkje eit nyttefag
eller eit morofag for Einstein, kan Friedheim fortelje. - For Einstein var ikkje
fysikk noko artig. Det var snarare ei moralsk oppgåve for han, han dreiv med
fysikk i klassisk protestantisk ånd, som hardt arbeid utan tanke for belønning
eller personleg berømming. Einstein ville kome i berøring med den objektive
røynda, gjennom musikk eller fysikk ville han kome inn i ein sfære der det ikkje
fanst menneskelege draumar eller vilje, inn til den reine objektiviteten.
Einstein var veldig inspirert av filosofen Schopenhauer. Og all mediemerksemda
om sin eigen person kunne han slett ikkje forstå. - Einstein var oppriktig
smålåten og kunne ikkje forstå all viraken rundt hans eigen person. Han forstod
at han gjorde ein innsats, men han oppfatta at den teoretiske fysikken berre
hadde tatt dei første vaklande skritta, og at det var naudsynt å vere audmjuk
overfor den vidare oppgåva. 

Å forstå ml-rørsla 

For Karsten Alnæs og andre forståsegpåarar vil ml-rørsla alltid vere eit
mysterium. 

Olav Randen er småbrukar og driv forlaget Boksmia. Debattane om ml-rørsla i
sommar og i vinter og i fjor og året før har vore konkurransar i to øvingar,
fordømming og anger. Om temaet skal bli noko anna enn ustanselege reprisar, må
vi starte i ein annan ende, med å prøve å forstå. Så kan vi trekkje lærdommar og
eventuelt fordømme og angre etterpå. Eg tek utgangspunkt i eit på mange måtar
godt bokverk, Karsten Alnæs «Historien om Norge». Alnæs kallar ml-arane «en
marginal og tallmessig liten gruppe, som politisk sett spilte en helt uvesentlig
rolle». Likevel skriv han 15 sider om oss. Kvifor vart vi med? Alnæs skriv at
ml-rørsla var dei bortskjemde sitt opprør i ei tid med velstand, vekst og
demokrati. Men vi som vart vaksne sist på seksti- og først på syttitalet, såg
andre trekk i tida. Vi såg brutal nedslakting av folk i Indokina og Afrika,
militærdiktatur i Hellas og Spania, palestinarar utan heimland, sovjetisk
innmarsj i Tsjekkoslovakia og fascistkupp i Chile, aukande skilnad mellom
fattige og rike folk og fattige og rike land, overvaking av annleis tenkjande
her heime, nedbryting av natur og rasering av distrikt ? og Norge nærast som eit
lydrike for USA. Mot dette var tanken om revolusjon og sosialisme ein draum om
ei betre framtid. Om vi trudde at revolusjonen var like om hjørna? Og at
sosialismen var eit paradis på jord? Vi trudde at revolusjon var ein sjanse, som
kanskje kom i vår tid og kanskje låg langt fram. Men iallfall dei av oss som
hadde lese Mao, trudde ikkje sosialisme var berre herlegheit. Klassekampen vil
halde fram, og faren for kontrarevolusjon er til stades, var blant hans sentrale
tesar. Ml-rørsla såg på vanlege folk som aktørar og ikkje som brikker. Med meg
til dømes var det slik at eg som ung student slong innom eit og anna møte i
politiske ungdomsorganisasjonar. Der møtte eg politikarprofesjonen, det at somme
av oss er kalla til å bli politikarar og elite, andre til proletarar eller
husmødrer. Det at massane er dei eigentlege heltane og leiarane ofte barnslege
og dumme, som Mao formulerte det, var ei tenking av eit heilt anna slag.
Arbeidet med massemobilisering, demonstrasjonar og spreiing av flygeblad,
veggaviser og argument ut blant folk, var denne tenkinga omsett i praksis. Medan
det normale var at dei store debatterte og dei små, særleg jentene, sette ut
stolar føreåt, tagde i forsamlinga, skreiv referat under møtet og rydda og vaska
etterpå, var respekten for den meinige medlem ein annan i ml-rørsla, med
konsekvent arbeidsfordeling, med rundar blant møtedeltakarane, gruppedebattar og
ein kritisk/sjølkritisk stil som også kunne råke dei i posisjonar. Ml-arane
gjekk rett inn i dei vanskelege spørsmåla. Der DNA sa Fred i Vietnam og at vi
for all del ikkje måtte kritisere storebror USA med namn, same kor mange
napalmbomber dei sleppte, sa ml-arane USA ut av Vietnam og Støtt
frigjeringsfronten FNL . Korleis var vi? Var vi arrogante, oppkjeftige og
respektlause? Ja visst. Tenk deg, lesar, ein gjesteførelesar om den franske
revolusjonen eller 1814, han avsluttar på velforma vis og ventar på applausen. I
staden kjem ei jentehand i veret: Du gløymer kvinnene, endå vi er halve
himmelen. Eg vil ha meg fråbedd slik kvinnediskriminering. Og jubelen bryt laus,
ikkje for den intellektuelle kraftprestasjonen, men for dette dusininnlegget.
Eller tenk på 1. mai-komiteen i småbyen, som annonserer planleggingsmøte og
reknar med at partistyret og bystyregruppa møter slik dei alltid har gjort. Så
kjem 25 ungdommar som aldri har gått i 1.mai-tog, seier at «Trygghet i
fellesskapet» bør byttast ut med «Kamp mot imperialismen» og at møtefleirtalet
skal avgjere i demokratiets namn. Sjølvsagt er dette arroganse og manglande
respekt for andre sitt intellektuelle og politiske arbeid. Men spørsmålet kan
også stillast til andre, til dei som har hatt ein ml-ar som lærar, kollega,
fagforeinings- eller organisasjonskamerat, lege, sosialkurator eller eitkvart
slikt. Sjølv om ein skal vere varsam med å snakke om gruppetrekk, trur eg det er
grunnlag for å hevde at ml-arar og eks-ml-arar flest, meir enn andre, viser
vilje til å lytte og evne til å sjå seg som ein del av fellesskapet. Skikkelege
folk altså, eller med våre syttitalsord: Folk som tek masselinja på alvor. Det
fanst og finst arroganse i ulike miljø. Eg minnest til dømes EU-striden i 1994.
Dåverande statsminister Gro Harlem Brundtland var i Mosjøen og kom i debatt med
ein bonde frå Hattfjelldal. «Du er jo helt hjernevasket», sa statsleiaren.
Fylkesleiaren i DNA-Nordland orsaka henne etterpå med at ho nok hadde fleire enn
denne eine i tankane. «Uttalelsen var nok myntet på et bredere segment». Kanskje
er arroganse nokså likt fordelt. Særtrekket var heller at vi var arrogante mot
dei som ikkje var vane med å bli møtt på den måten, dei med makt. Ml-arane
«brukte tyranniske metoder som piping, avbryting, utskjelling, utfrysing og
mobbing», skriv Alnæs. Det er også sant. Piping blir kanskje ikkje brukt på møte
i meir danna organisasjonar som Unge Høyre og Rotary. Men dei andre tyranniske
metodane? Maos ugjerningar I eit tiår eller meir hylla ungdomsgrupper Mao, både
som tenkjar og som politikar, utan særleg sideblikk til hans negative sider.
«Formidabel politisk blindhet», skriv Alnæs, og eg protesterer ikkje. Her
trengst eit oppgjer, skriv kommentator etter kommentator, og eg protesterer
framleis ikkje. Dei som ikkje har teke sjølvkritikk, har ingen rett til å uttale
seg i det norske samfunnet, skriv dei, og eg protesterer. La oss i eit par
avsnitt byte ut Mao med Martin Luther, eit ideal for Norge gjennom fleire
hundreår både som religiøs tenkjar og menneske. I hans tid gjekk tyske bønder
til opprør, med krav om respekt og skikkeleg behandling. Thomas Müntzer og hans
medopprørarar slåst altså for det vi i dagens språkbruk ville kalle
menneskerettar. «Knus, kvel og drep dei opprørske bøndene som ville hundar», var
Luthers oppmoding. Mot jødane brukte han ord av same slaget. Det trengst eit
oppgjer med og ein balansert analyse både av Mao og Luther. Men over tid og utan
basunropa. Og om vi, med om lag like god grunn, seier at dei som ikkje har teke
eit oppgjer med Luther, ikkje har rett til å uttale seg i det norske samfunnet,
skrumpar demokratiet vel mykje inn. Kadervurdering var ein metode som kunne
misbrukast og vart misbrukt. Men det er ikkje heile sanninga. Vi kunne seie at
du, kamerat, bør vere meir saman med familien, redusere den politiske
aktiviteten ei stund, mekke bil eller spele fotball. For hugs, lydde formaninga,
du skal vare heile livet og ikkje berre denne våren. Alle som har vore på eit
landsmøte eller eit årsmøte i ein konfliktfylt organisasjon, har opplevd at
kvelden og natta før eit val syder forsamlinga av liknande personvurderingar.
Men det er ein skilnad: Den det gjeld, er ikkje med. Det er ein skilnad til:
Spørsmålet om korrigeringsoppgåver blir ikkje reist. Kritikken er ofte
ukameratsleg og fordømmande meir enn konstruktiv. Tenk til dømes om DNA hadde
gjort ei skikkeleg kadervurdering av Gro Harlem Brundtland før ho vart
statsminister. Di korrigeringsoppgåve skal vere å lytte til folk. For mennesket
har to øyre og berre ein munn, kunne dei ha sagt, og det hadde gått dette landet
betre. Den ukjende leiinga Vi visste ikkje kven som sat i sentralkomiteen. Vi
kunne ikkje ta telefonar og kjende ikkje andleta til folk. Grovt udemokratisk,
ja. Det hadde sin bakgrunn. Det spraka i telefonar, stundom vart samtalar spelte
i reprise, og brev kom ikkje fram eller kom etter veker og bar merke av at dei
var opna under vegs. Lund-kommisjonen skriv mykje og godt om overvaking, men er
grunn om det viktigaste spørsmålet: Kvifor overvaka dei oss? Det var neppe fordi
dei frykta at vi skulle alliere oss med ei framand makt. Dei tenkte nok mange
forvirra tankar, dei ansvarlege for overvakinga, men ikkje at Albania eller Kina
skulle okkupere Norge. Dei overvaka vi fordi kampen om samfunnet kunne hardne
til, og då kunne det bli nødvendig å setje oss ut av spel. Med dei metodar som
var og er tilgjengelege for å setje folk ut av spel. Det var altså ikkje slik at
vi ønskte ei ukjend leiing. Det var i staden slik at vi meinte det var nødvendig
å skjerme folk, trass i problema for det indre demokratiet. Det med ei ukjend
leiing er unormalt. Men ei utilgjengeleg leiing er normalt. Prøv å få til ein
dialog med rådmann eller ordførar eller landsleiing i ein organisasjon eller med
utlendingsdirektoratet. Du vil erfare at mange har lagt inn eit spam-filter mot
vanlege folk, same om du ser namn og bilete i avisa og finn nummer i katalogen
og e-postadresse på nettsider. Men om dei utilgjengelege har glatte og harde
andlet, som dei ml-arane Alnæs skriv om, det har eg aldri tenkt over. Leiinga
hadde eit informasjonsmonopol, med Klassekampen og internaviser og det aller
meste ovanfrå og ned. Det var ille og øydeleggjande. Men det møter vi sanneleg
også i andre organisasjonar. Direktørane bestemmer, sersjantane blant
tillitsvalde og tilsette spreier informasjonen og legg opp møta, vel vitande om
at lojal og aktiv handling gir forfremjing, og vi små som kanskje har andre
synsmåtar, slepp høfleg til med tominutts innlegg som ikkje får dei ringaste
konsekvensar. Forfallet Med ml-rørsla gjekk det som det plar gå. Frå ein gong i
siste halvdel av syttitalet tok ho til å visne, først i Oslo og seinare utover
landet. Det levande demokratiet vart borte, nytenkinga like eins.
Marxismen-leninismen vart ein fasit meir enn ein analysereiskap. Dei lojale vart
verande, og dei andre gav opp. Som i NKP i femtiåra og i DNA i etterkrigstida.
Og lojalitet snur sjeldan nedgang. Kva var att? Eit «ytterliggående,
autoritetsdyrkende og antidemokratisk alternativ», som Alnæs skriv? Eller ein
normal, liten partiorganisasjon? Tja. Den som har lese bøkene til Reidar Hirsti,
Reiulf Steen og Ronald Bye om det indre liv i det einaste større partiet det har
leke frå, Arbeidarpartiet, vil nok vere samd i at metodane leiinga der iblant
har brukt, fortener slike karakteristikkar minst like mykje som ml-rørsla. Nei
då, det orsakar ingen ting. Men han var inne på noko vesentleg, tømmermannen ein
gong i tida som snakka om ei flis og ein bjelke. Oppsummering og lærdommar
Ml-arar brukte å seie at alle ting har to sider, ei god side og ei dårleg side.
Ei grov forenkling av ei mangefasettert virkelegheit, ja. Men likevel: Også
ml-rørsla hadde to sider. Den eine sida var engasjementet for ei betre verd bygd
nedanfrå. Det er denne dugnaden for fellesskapet Alnæs og andre forståsegpåarar
gløymer i sin iver etter å krossfeste. Difor blir perioden og rørsla eit
mysterium for dei, ein uforståeleg del av Norgeshistoria på linje med
befolkningsnedgangen i første halvdel av 1300-talet og samlinga om
paripolitikken i mellomkrigstida. Mykje står att å analysere, men med dei
kunnskapane vi har så langt, kan vi trekkje to lærdommar. Den første gjeld
lojalitet. Solidaritet ja, men lojalitet nei, bør vere oppmodinga. Bryt
informasjonsmonopolet og einsrettinga, dyrk den alternative og sjølvstendige
tenkinga, kan vi seie. Mao var forresten innom det same. Det er rett å gjere
opprør, sa han. Bombarder hovudkvarteret, oppmoda han. Det er lett å seie og
vanskeleg å gjennomføre, for oss som for Mao. For samfunn og organisasjonsliv er
slik at om du vil forandre, treng du makt. Og skal du få makt, må du vere lojal.
Men medan du syner den lojaliteten som må til for å få makt, mister du det
sjølvstendet som trengst for å bli annleis og nytenkjande. Den andre lærdommen,
som nesten alle kommentatorar gløymer endå kor viktig han er, er denne: Om folk
ser eit aldri så lite skimt av håp om ei betre verd, vil dei, innsatsvillig og
ueigennyttig, strøyme mot lysglimtet. Det var det vi, med våre i følgje Alnæs
glatte og harde andlet, gjorde på syttitalet. Innlegget er noko forkorta.
Pessimisten bak klodekampen 

I morgon har Steven Spielbergs versjon av «Klodenes kamp» kinopremiere.
Forfattaren bak - H.G. Wells - var meir redd for kva menneskeætta gjer med Jorda
enn eventuelle trugsmål frå Mars. 

Forteljinga om invasjonen frå Mars skreiv seg for alvor inn i kulturhistoria i
1938 då den unge amerikanske radiomannen Orson Welles laga eit banebrytande
radioteater av «Klodenes kamp». Dramatisert som ekstra nyhendesendingar som
braut inn i det ordinære sendeskjemaet og som fortalte om den utslettande
invasjonskrigen, fekk oppsettinga tusenvis av austkyst-amerikanarar til å flykta
frå heimane sine i vill panikk. Det var ikkje Orson Welles som skapte historia.
Det var det ein annan Wells, britten Herbert George Wells som gjorde, og han var
ikkje særleg nøgd med ablegøyene til sin amerikanske namnebror. H.G. Wells er i
dag rekna som ein av dei største innanfor det sjangeren han sjølv var ein pioner
i: science fiction. Alt i 1895 skreiv han sin første fantastiske roman
«Tidsmaskinen», ei nifs forteljing om ein man som reiser langt fram i tid og
kjem skræmd heim att, for å fortelja om det til 1890-talskompisane sine. Det som
gjorde Wells' forteljingar både fengjande og skremmande, og det som framleis
gjer dei aktuelle, var Wells kontinuerlege kritiske vurdering av menneskeleg
sivilisasjon og psyke, i tillegg til visjonær bruk av etterretteleg vitskapleg
grunnlagsarbeid. Wells skreiv ikkje harmlause eventyr, i Wells' verd er det som
i den røynlege verda - om ein rokkar ved eit element i naturen, så får det
konsekvensar langt utover seg sjølv. Når helten i «Mannen som kunne gjera
mirakel» (1937) med sine gudgjevne krefter får verda til å stansa - ja då blir
det kosmisk katastrofe. Pessimist H.G. Wells var son av ei husbestyrarinne og
ein handelsmann og profesjonell cricketspelar. Det var eit høveleg bra liv i det
landlege Kent i England, heilt til faren braut foten og både idrettskarrieren og
forretninga gjekk over styr. Saman med sine andre brør vart unge Herbert George
sett i lære hjå ein tekstilforhandlar. Noko han seinare skreiv om i den
satiriske «Kribbs» (1905). Wells var ein oppvakt mann og greidde å få seg
utdanning ved hjelp av eit stipend for å studera biologi. Men om evnene var til
stades, var ikkje den akademiske karriereinteressa særskilt sterk. Han kom seg
gjennom studia på overtid og arbeidde som lærar ved ulike private skular til han
vart forfattar på heiltid i 1893. Som tenkar var Wells ein moderne mann, påverka
av dei nye ideane i samtida: han var darwinist og ateist, sosialist og levande
oppteken av så vel den tekniske som den sosiale sida ved det ekspanderande
industrisamfunnet. Men i motsetnad til mange omkring seg var han ingen
framtidsoptimist. Han skreiv mange politiske pamflettar om korleis ting burde
vera og stilte i si tid til parlamentsval som Labour-kandidat, men han trudde
ikkje at det uunngåeleg var slik at historia gjekk framover - korkje i kulturen
eller naturen. Darwinist I «Tidsmaskinen» fortel den tidsreisande Hillyer om
sitt møte med folkeslaga eloi og morlock i året 802.701. Dei vakre eloi lever i
paradisisk primitivisme oppe på jorda, men under bakken bur dei sterkare
morlockane med sine maskiner og dei et eloiane. Då Hillyer dreg enno lenger fram
i tid, finn han ikkje anna enn krabbeliknande vesen og ein enorm kvit
sommarfugl. På den siste haldeplassen i framtida, året 30.000.000, eksisterer
berre eit blodraudt hav, iglar og ein skapning med tentaklar. For Wells var det
ikkje sjølvsagt at evolusjonen ikkje kunne «reverserast» av ulike katastrofale
hendingar, som krig. Wells var ein ihuga antimilitarist og ei bok som «Krigen i
lufta» (1908) er eit frampeik mot dei komande katastrofale verdskrigane. Wells
tenkte på «Klodenes kamp» som eit bilete på den endelege krigen. Ei anna kjend
forteljing om undergang heller enn framsteg - om vitskap på ville vegar og
menneskelege instinkt i si reinaste form, er «Dr. Moreaus øy». Her opererer -
bokstaveleg tala - den galne doktoren som ein villdyra sin Frankenstein og set
saman nye «dyremenneske» («Beast People») av delar frå ulike dyreartar og
menneske. Også «Den usynlege mannen» handlar om ein forskar som «sel sjela til
djevelen» for vitskaplege «framsteg». Sosialist Lenge før Einstein handsama
Wells tida som ein fjerde dimensjon i «Tidsmaskinen». Det fortel noko om den
visjonære krafta hans, men forteljinga om eloiane og morlockane er også
satirikaren Wells sin rå kommentar til det britiske klassesamfunnet han sjølv
hadde vakse opp i. Han skreiv også direkte om dette i fleire sosialrealistiske
romanar. I den dels sjølvbiografiske «Kribbs» fortel han korleis ein ung
pengelens mann arvar ei formue og freistar å tilpassa seg dei mange kulturelle
kodane for livet i dei øvre sosiale lag. Politisk utvikla sosialismen til den
alltid kritiske H.G. Wells seg i opposisjon mot ein etter kvart dogmatisk og
autoritær kommunisme. I 1903 vart han med i det sosialistiske Fabian society i
London, men den antiautoritære Wells kom snart på kant med foreininga sine
leiarar, som dramatikaren George Bernard Shaw. Seinare hengde han ut
Fabian-medlemmene i boka «Den nye Machiavelli». Han var sympatisk innstilt til
målsetnadane med den russiske revolusjonen - om ikkje ein direkte tilhengjar
(han var kritisk til Marx' proletariske revolusjon i det heile) - og møtte Lenin
i 1920. Men Wells vart stadig meir kritisk til Sovjet og i 1939 skreiv han
dokumentarboka «Den heilage terroren» - eit psykologisk portrett av moderne
diktatorar, basert på Stalin, Hitler og Mussolini. I mellomkrigstida arbeidde
Wells som entusiastisk forskar for Folkeforbundet, og under Franklin D.
Roosevelt sin New Deal-presidentperiode, meinte han verda måtte setja si lit til
at den positive utviklinga ville koma frå USA. Wells døydde i 1946, året etter
Roosevelt, og før den kalde krigen festa grepet om verda. Anti-imperialist
«Klodenes kamp» vart skriven medan det britiske imperiet var på sitt høgdepunkt
og rett etter at astronomar hadde oppdaga «elvene» på overflata av Mars, og sett
i gang spekulasjonane om det kunne vera liv på planeten. Wells vidareutvikla
fantasien og gav oss ein superintelligent sivilisasjon, mykje eldre enn vår
eigen, teknologisk overlegen, men også svært aggressive og egoistiske.
Marsbuarane nyttar vitskapen sin til å leggja Jorda under seg frå sine flygande
farkostar og utryddar jordbuarane med våpen som varmekanonar og giftgass.
Menneska flyktar i panikk - Wells var også blant dei fyrste som skildra
fenomenet massehysteri. Folk har ikkje anna å forsvara seg med enn
1890-talsteknologien. Men for vitskapsmannen Wells, har naturen alltid ein
utveg. Wells skildrar i innleiinga til romanen marsbuarane sine studie av oss
lik ein forskar sitt blikk på lågareståande eksistensar i eit mikroskop. Kor
høveleg er det ikkje då at det er dei lågareståande eksistensane som til sjuande
og sist utgjer det verkelege trugsmålet mot invasjonshæren. På tide med ein
joggetur? 

Human-Etisk Forbund ynskjer berre å byte ut ei kyrkje med ei anna og innsetje
Lars Gule som erkebiskop. Det meiner dominikanarmunken Arnfinn Haram, som òg
synest statskyrkja treng litt mosjon. 

Generalsekretær i Human-Etisk Forbund Lars Gule har erta på seg representantar
frå statskyrkja ved å hevde at den norske kyrkja er vorte eit tomt skal og at
befolkninga er langt meir sekularisert enn statskyrkja er viljug til å innrømme.
Men dominikanarmunk Arnfinn Haram lét seg ikkje provosere. Tvert om ser han
store likskapar mellom Gule og kyrkjerådsdirektør Erling Pettersen. - Gule er
ein nostalgikar som vil attende til den religionskritiske steinalderen, der ein
såg på religion som eit fenomen på veg ut. Human-Etisk Forbund ynskjer i ly av
denne religionskritikken å omdefinere samfunnet til eit sekulært samfunn, der
forbundet vil fungere som paraplyorganisasjon for alle ateistar, og gje sine
ateistiske borgarar seremoniar og høgtid. Dei vil med andre ord byte ut ei
kyrkje med ei anna og innsetje Gule som erkebiskop, seier Haram. På tilsvarande
vis ynskjer statskyrkja å klamre seg til sin tradisjonelle monopolsituasjon: -
Statskyrkja, og ikkje minst kyrkjerådsdirektør Erling Pettersen, heng fast i ei
tilsvarande førestelling: Nemleg trua på ein norsk einskapskultur der ein
framforhandla, tilpassa og temperert utgåve av kristendomen skal bidra til å
oppretthalde eit sett av norske fellesverdiar med kristen melis på, seier han,
og legg til: - Statskyrkja er som ein person som er gått av med pensjon, men som
ikkje våger å forlate kontoret. Reelt mangfald I staden for denne
monopolkonkurransen mellom sekulære humanistar og utvatna kristne, ynskjer Haram
å få det reelle livssynsmangfaldet på bordet: - Før eg vil verte
sekulærhumanist, vil eg heller verte kannibal. Eg kan ikkje fatte at folk orkar
slike tempererte greier. I staden burde det norske samfunnet opne for eit
verkeleg mangfald; vi må gjerne bygge moskear og vi må våge å gje religionen ein
offentleg plass. Vi må sleppe alt fram i det offentlege rommet og ingen må
krevje monopol. Haram ser helst at statskyrkja vert mindre og tydelegare. - Vi
må attende til den oldkyrkjelege tradisjonen. Kyrkja må slutte å krype for den
sekularistiske attityden. Den attityden har sete for lenge og feitna i stolen,
det er på høg tid han kjem seg ut på ein joggetur, seier dominikanarmunken.
Saknar innsikt Fleire av deltakarane i debatten har vist til ei fornya og
aukande interesse for religiøse spørsmål i Noreg. Men for Haram er ikkje
religion eit spørsmål om mengde. - Det som manglar i Noreg i dag er ikkje
kvantum av religion. Men vi manglar kvalitativ religiøs innsikt. Den religiøse
kulturen og dei religiøse ferdigheitene er i ferd med å døy ut. Til og med
teologar og prestar bruker tida på å tynne ut tinga, seier han. Og ifylgje Haram
ber statskyrkja eit stort ansvar for utvatninga fordi ho tviheld på ein
kristendom som er gått ut på dato: - Eg ynskjer ein intern refleksjon i
statskyrkja om kva slags innsikt ho skal tilby samfunnet om - unnskyld uttrykket
- Gud. Teologisk fakultet fabrikkerer ideologi for den norske folkekyrkja og
teologi er vorte noko ein driv på med på kammerset. Men vi må kunne snakke med
vaksne folk om Gud. Underleg allianse Haram meiner statskyrkja i dagens
situasjon er viljug til å gjere kva som helst for å halde på monopolet sitt.
Dimed er det oppstått ein underleg allianse mellom liberale ateistar i media og
politikken og kyrkjas folk. - Heile det liberale establishment har omfamna
statskyrkja fordi dei har sett at statskyrkja er viljug til å gjere kva som
helst for å oppretthalde einskapskulturen. Det er oppstått ein allianse frå
Dagbladet til Kyrkjerådet, meiner han. - Er inngangsterskelen til statskyrkja
vorten for låg? - Ja. Eit døme på det er at ein no vil byggje interreligiøse
kyrkjebygg. Eg er absolutt for religionsdialog og kan gjerne låne ut lokala våre
til muslimar, men om du byggjer ei uidentifiserbar kyrkje, byggjer du rein
ideologi. Det er uttrykk for eit desperat ynskje om å verte del av
einskapskulturen. - Men opptrer ikkje kyrkja i tråd med misjonsbefalinga når ho
ynskjer å inkludere så mange som mogleg? - Nei, for det skjer nettopp ikkje på
den måten. Vi må hugse på at misjonsbefalinga vart gjeve til tolv forhutla fyrer
på ein fjelltopp i Gallilea. Vi må våge å sjå verda i det perspektivet. Eg vil
slett ikkje vere surmaga mot folkekyrkja, men ho må våge å vere opnare og
tøffare. Vil leggja ned Utlendingsnemnda 

I Sverige meiner Vänsterpartiet at nedlegginga av Utlänningsnämnden neste år vil
styrkja rettstryggleiken for asylsøkjarane. Den norske advokatforeningens
fagmann på utlendingsrett, Arild Humlen, meiner det same bør gjerast i Noreg. 

Frå og med 31. mars 2006 vil den svenske Utlänningsnämnden bli lagt ned, og tre
länsrättar - tilsvarande norske tingrettar - vil ta over behandlinga av klagar i
utlendingssaker, med kammarrätten i Stockholm (tilsvarande norsk lagmannsrett)
som siste klageinstans. Ulla Hoffmann, riksdagsrepresentant for Vänsterpartiet,
ser på dette som eit viktig steg for å styrkja rettstryggleiken for
asylsøkjarane. Vänsterpartiet kravde nedlegging av Utlänningsnämnden første
gongen i 1996. I Noreg vart Utlendingsnemnda (UNE) oppretta med verknad frå
2001, og det tok ikkje lang tid før kritiske røyster let seg høyra. Kritikken
har ikkje blitt mindre med åra, og har hatt mykje av same innhald som i Sverige:
For mange avgjerder blir tekne utan at søkjaren får møta dei som avgjer,
landkunnskapen som ligg til grunn for avgjerda er ikkje tilgjengeleg. Sjølv om
det heiter «nemnd» både i Sverige og i Noreg, blir dei fleste sakene avgjorde av
ein person åleine. Betre rettstryggleik Arild Humlen, advokat og leiar
Advokatforeningen sitt lovutval i utlendingsrett, meiner det er nødvendig å
betra rettstryggleiken i utlendingssaker, og ser det som positivt om Noreg
følgde Sverige i denne saka. - Å få desse sakene behandla av ordinære domstolar
vil betra rettstryggleiken fordi det gir betre høve til å leggja fram bevis, og
partane får betre kontroll med kva for moment det blir lagt vekt på. I tillegg
vil ein unngå samrøre mellom førebuande forvalting og dei som tar avgjerdene,
seier Humlen til Klassekampen. Han minner om at Nederland har innført ein rett
til rettsleg behandling av klagar for dei asylsøkjarane som får sine saker
spesielt raskt behandla, dei som er forventa å vera såkalla «grunnlause
asylsøkjarar». Dette har ført til omgjering av mellom fem og ti prosent av
sakene. - Tenk om fem til ti prosent av dommane i straffesaker skulle vera feil?
Det ville ikkje vore til å leva med, seier Humlen. Også Rune Berglund Steen i
Norsk organisasjon for asylsøkere (Noas) er positiv til den svenske endringa. -
Kjem det ikkje grunnleggjande endringar i UNE, bør Noreg vurdera ein svensk
modell, seier Berglund Steen. Han minner om at UNE vart oppretta for å betra
rettstryggleiken i utlendingssaker, men meiner den har fungert motsett. - Ein
dommar sender ikkje nokon i fengsel utan å ha møtt vedkommande, uavhengig av kor
opplagt skuldsspørsmålet måtte vera. Men i asylsaker er det sjeldan at dei som
fattar vedtak om å senda menneske tilbake til eit diktatur eller ei
konfliktsone, møter vedkommande, seier han. Han meiner å ha godt grunnlag for å
slå fast at det er alminneleg at torturoffer får avslag i vedtak som blir fatta
av nemndleiar åleine, ofte baserte på lause gjettingar. SV og Ap seier nei
Heikki Holmås (SV) er ein av dei politikarane som har kritisert UNE ei rekkje
gonger. Men han har tru på at rettstryggleiken kan betrast utan nedlegging av
UNE. - Vi meiner det er ei rekkje ting som kan forbetrast med UNE, men trur
ikkje dette blir betre med domstolsbehandling. Eg meiner det er politikken og
styringssignala hos oss som det er noko gale med, seier Holmås til Klassekampen.
Signe Øye (A) minner om at det var Arbeidarpartiet som tok initiativ til å
innføra UNE, og har så langt ikkje noko ønske om å avvikla ordninga. - Vi vil
høyra på kva erfaringar svenskane gjer. Men no må vi la den vedtatte endringa om
å innføra stornemnd få verka før vi går inn for andre endringar, seier
Ap-representanten til Klassekampen. Stornemnda skal ikkje vera eit nytt
klageorgan, men ei ny behandlingsform i UNE, og er meint å behandla spesielt
viktige prinsippsaker. Sp og RV positive Magnhild Meltveit Kleppa (Sp) er blant
dei som ved fleire høve har vore svært misnøgd med korleis UNE har fungert. Ho
meiner det er svært interessant at Sverige legg om sitt system. - Vi må absolutt
sjå nærare på det svenske systemet og årsakene til at svenskane legg om, seier
Meltveit Kleppa til Klassekampen. På kort sikt meiner ho det hastar mest å få på
plass ei tydelegare forskrift som fastlegg ein annan praksis for UNE enn det ein
ser i dag. RV-leiar Torstein Dahle meiner det er all grunn til å følgja
svenskane i denne saka. - Den nemndsmodellen Stortinget vedtok, har i praksis
blitt ei ordning som krenkjer rettstryggleiken til asylsøkjarane istadenfor å ta
kvar einskild på alvor, seier Dahle til Klassekampen. Han peiker spesielt på det
at svært mange saker blir avgjorde av nemndleiar åleine, også i alvorlege
tortursaker. RV vil ved første høve foreslå at UNE blir avskaffa, og at
saksbehandlinga blir flytta til dei vanlege domstolane. - Det vil i det minste
bety at ein får ei bevisvurdering som held same standard som domstolane elles
har. Men det trengst meir enn å leggja ned UNE. RV vil på nytt leggja fram sitt
eige forslag til ei ny utlendingslov som ikkje gir plass for rasistisk skjønn
frå departementet, UDI og politiet, seier Dahle. 

Arild Humlen, Den norske advokatforening 

Språklov med ambisjonar 

Ny språklov, styrka norsk forskingsspråk, styrka nynorsk og ein offentleg
språkbank. Det er lovnadene i språkmeldinga. 

«Mål og meining»: - Den viktigaste stortingsmeldinga frå Kulturdepartementet i
denne fireårsperioden, hevda Kulturminister Trond Giske. 

I går la Kultur- og kyrkjedepartementet fram språkmeldinga «Mål og meining». Ein
opplagt kulturminister Trond Giske gjekk langt i å innfri mange av krava som har
vorte stilt, utan å bli for konkret om mange av verkemidla. Den tillyste nye
språklova følgjer mønsteret til liknande lover i Sverige og Danmark. Ho vil slå
fast at norsk skal vera hovudspråk, og definera statusen til minoritetsspråka i
Noreg. Den gjev også teiknspråk status som fullverdig språk. - Språkmeldinga er
den viktigaste stortingsmeldinga frå Kulturdepartementet i denne
fireårsperioden, slo statsråden fast. - Dette er ei språkpolitisk melding, ikkje
ei normeringsmelding eller ei målstridsmelding. Slik representerer ho kanskje
eit paradigmeskifte. Det kjem av den nye språksituasjonen: Frå å ha eit sterkt
majoritetsspråk og eit noko mindre sterkt minoritetsspråk, har vi i dag ein
situasjon der begge norske skriftspråk er truga utanfrå av engelsk.
Språkmeldinga varslar at departementet vil ha språkpolitikk som eit eige
sektorovergripande politikkområde under leiing av Kulturdepartementet, med
Språkrådet som pådrivar og samordningsorgan. - Vi vil også innføra eit årleg
språkbarometer, sa Giske. Domenetap Mykje av utgangspunktet for
stortingsmeldinga er som venta at norsk tapar for engelsk på fleire sentrale
samfunnsfelt i Noreg. - Norsk er ikkje livstruga, men kan stå i fare for ikkje å
bli eit fullverdig språk. Der har vi ei utfordring. Målet for språkpolitikken er
nettopp å verna om norsk som eit samfunnsberande språk, sa Giske.
Kulturministeren sin metode er parallellspråksbruk, med norsk som naturleg
fyrsteval, slik Språkrådets språkpolitiske strategidokument «Norsk i hundre!»
også legg opp til. Særleg utsett er forsking, høgare utdanning, næringsliv og
spesialiserte, avanserte teknologiske område. Og Kulturministeren varsla skjerpa
språkleg styring av dei høgare utdanningsinstitusjonane, slik initiativtakarane
av aksjonen for norsk som forskingsspråk etterlyste i Klassekampen i går.
Stortingsmeldinga slår også fast at universitets-og høgskulesektoren har ei
klårt ansvar for norsk fagspråk. Det største og mest kostbare tiltaket i
Språkmeldinga er opprettinga av ein norsk språkbank, for språkteknologiske
løysingar. Arbeidet vart starta opp av eit privat selskap på Voss for fleire år
sidan, men stranda på vidløftige økonomiske disposisjonar. - Det faglege
arbeidet som vart lagt ned der er tatt vare på, og dette vil det bli bygd vidare
på, fortalde statsråden. Samnorsk død Kultur- og kyrkjedepartementet tok ikkje
sjansen på å koma bardus på målfolket under framlegginga av Språkmeldinga i går,
og sytte for å leka til Aftenposten alt fredag at nynorsknormalen blir stramma
inn. Dette trass i at Kulturminister Trond Giske legg vekt på at «Mål og
meining», nettopp ikkje er ei stor normeringsmelding, men har eit mykje breiare
syn på språkpolitikk. Departementet vil som i bokmålet ha slutt på hovud og
sideformer, og fjerna ein del av dei valfrie formene i nynorsken. - Samnorsken
er død og vi kjem til å leva i all overskodeleg framtid med to norske
skriftspråk. Konsekvensen av det vil vera ei viss innstramming i valfridommen
innan nynorsken, sa Giske til Aftenposten fredag. Og bodskapen vart repetert
under pressekonferansen. Det kom kanskje ikkje som ei stor overrasking, sidan
departementet for fire månader sidan greip inn og stansa normeringsarbeidet med
nynorsken som Språkrådet sette i gang i fjor haust, og bad dei venta til etter
at Språkmeldinga var vedteke i Stortinget. Bokmålsseksjonen i det gamle
Språkrådet gjennomførte ein revisjon av formene i bokmålet for ein del år
tilbake. Nynorskseksjonen konkluderte med at det ikkje var sterk nok tilslutnad
til eit systemskifte for nynorsk, og vedtok eit mindre omfattande
endringsframlegg innanfor gjeldande system. Desse endringane vart avviste av den
enno sitjande regjeringa Bondevik II i 2005. Prinsippa for endringane i
nynorsknormalen som språkmeldinga varslar er elles ikkje veldig avvikande frå
det utgangspunktet Språkrådet hadde for oppstarten på sin normeringsrevisjon,
som ikkje er tenkt konkludert før til neste år. - Det er stor semje om
oppryddinga, men sannsynlegvis usemje om kva for former som skal bort, medgav
Giske. I går vart nyhenda om at departementet sjølv grip direkte inn i
normeringsarbeidet møtt positivt både av styreleiar i språkrådet, Ida Berntsen,
og leiar i Noregs Mållag Hege Myklebust. Særbehandling Kulturdepartementet vil
elles positivt særbehandla nynorsken for å gjera jamstellinga mellom bokmål og
nynorsk meir reell, men det vil til dømes ikkje bli lagt politisk press mot
media for meir nynorsk, men Giske vifta med peikefingeren mot pressestøtta
redaktørar. Språkmeldinga gjev også begge dei to store ordbokprosjekta sitt:
Norsk Ordbok vidareførast etter planen og Riksmålsordboken blir lova å bli
ferdigstil til 2014 «innanfor fagleg forsvarlege rammer». Kommunane neste ut 

Frp tykkjer rekneskapsreglane som har gjeve sjukehusa milliardunderskott
fungerer så godt at dei vil innføre dei for kommunane òg. 

Kommunale bygg: - Det er ikkje naturgjeve at kommunar og helseføretak skal sitje
på dei bygga dei gjer i dag til evig tid, seier Frps Ib Thomsen. 

I november 2008 la Framstegspartiet (Frp) fram for Stortinget at kommunane burde
føre rekneskap slik private aksjeselskap gjer det. Arbeiderpartiet (Ap) sette
seg kraftig i mot, og fekk saman med dei andre partia stemt framlegget ned.
Ap-representant Tom Strømstad Olsen sa då til Kommunal- og forvaltingskomiteen
at « ... dagens reglar er godt eigna til å ivareta kommunanes og fylkeskommunens
formål og hensynet til en sunn økonomiforvaltning» Dette gjorde Ap trass i at
det var dei som innførte dei private rekneskapsreglane for sjukehusa. Som
Klassekampen skreiv på laurdag har reglane ført til eit samla underskott på 25
milliardar kroner i helseføretaka. - Når de ser kva reglane har ført til for
helseføretaka, kvifor vil de ha dei same reglane for kommunane? -
Rekneskapsføringa i kommunane er veldig spesiell i dag. Vi meiner at kommunane
vil kunne følgje den velprøvde modellen som gjeld for vanlege norske selskap. Og
sjølv om du kan seie at helseføretaka ville gått så og så mykje med overskott
etter den gamle modellen, tyder jo ikkje det at dei ville fått meir pengar,
seier Thomsen. - Treng sams system Den store skilnaden på rekneskapsloven, som
aksjeselskap og helseføretaka følgjer, og dei kommunale reglane er at dei første
fører opp avskrivingar som kostnad, medan dei siste ikkje gjer det. Avskrivingar
er verditapet ein reknar med for bygg og utstyr over ein lang periode. -
Argumentasjonen for at kommunal forvalting ikkje skal føre avskriving som ein
kostnad har vel vore at dei uansett ikkje har tenkt å selje bygga, og difor
ikkje bryr seg om marknadsverdien på dei? - Jau, men det stemmer ikkje. Fleire
kommunar har selt bygg og kjem framleis til å gjere det. Det er ikkje naturgjeve
at kommunar og helseføretak skal sitje på dei bygga dei gjer i dag til evig tid,
meiner Thomsen. Han ser heller ikkje nokon prinsipiell skilnad på
rekneskapsbehova til kommunane og til dei private selskapa. - Den norske staten
ville aldri godteke at aksjeselskapa skulle ført rekneskap slik kommunane gjer i
dag. Og hadde kommunane følgt rekneskapsloven kunne dei nytta private revisorar;
dei kunne shoppa meir i marknaden, så å seie, meiner Thomsen. Kommunane nyttar i
dag ein eigen kommunerevisjon. Eple og pærer Are Helseth er ein av Ap sine
representantar i Helse- og omsorgskomiteen på Stortinget. I helsepolitikken er
han noko spesiell av det at han ikkje uttaler seg frå ein økonomifagleg
bakgrunn, men som tidlegare lege og administrerande direktør for Akershus
universitetssjukehus (A-hus). - Kvifor meiner Ap at private rekneskapsreglar
høver når ein handsamar ein pasient på eit statleg sjukehus, men ikkje på ein
kommunal sjukeheim? - No har eg mykje meir innsyn i stoda i helseføretaka enn i
kommunane, men det eg ser er at kommunane legg deler av si verksemd i eigne
føretak, og då vert jo dette skilt ut som eit eige rekneskap. I tillegg har
kommunane heilt andre høve til å ta opp lån enn det helseføretaka har. Så når
ein snakkar om dette er det viktig å skilje mellom eple og pærer, seier Helseth.
- Ei form for sparing Han meiner det er grunn til å ta opp debatten om heile
føretaksmodellen for helsevesenet, men meiner ikkje å ha sett døme på ein modell
som kunne fungert betre. - Når eg stør føretaksmodellen stør eg òg at dei skal
følgje rekneskapslova. Då eg jobba på A-hus opplevde eg at vi fekk større
handlingsrom med rekneskapsloven, og kunne mellom anna investere i nytt bygg og
nye, elektroniske pasientjournalar. Med dei gamle reglane måtte ein ha alle
pengane på bordet med ein gong, men med dei nye kan føretaket sjølv gjere ei
vurdering om dei kan klare investeringa over tid. Helseth peikar på det same
økonomisjef i Helse Vest Jan Karlsen sa til Klassekampen på laurdag: Ein kan
forstå avskriving som ei form for sparing. Under dei gamle reglane måtte
sjukehusa leggje opp pengar for å gjere vedlikehald på bygg og utstyr, og for å
byggje nytt. No er dette bygd rett inn i resultatet ved at avskrivingane kjem
opp som ei kostnad. Debatten vert då om reine avskrivingar gjev eit godt bilete
av dei reelle vedlikehaldsbehova i sektoren. - Modellen er heller ikkje like
streng som det han er for aksjeselskapa. Helseføretaka må gå i balanse, men
særskilde postar vert trekt frå resultatkravet. Dei åra pensjonskrava vart
ekstra høge vart det kompensert for. Og heilt sidan 2003 har staten dekka nokre
av avskrivingskostnadene for helseføretaka, avsluttar Helseth. I framlegget til
Frp kviler partiet seg på direktøren for KS (kommunane sin
interesseorganisasjon, jour. anm.), som har uttrykt eit ønske om private
rekneskapsreglar i kommunane, for å synleggjere det store etterslepet på
vedlikehald. I mars konkluderte Rådgivende Ingeniørers Forening at
investeringsetterslepet på offentlege bygg har vakse til 800 milliardar kroner.
Tynn tråd 

* Litteraturprofessor Tore Rem skriv i Aftenposten om korleis åtteåringen hans
møter formaningane frå dei vaksne om at vi må møte vondskapen med kjærleik og
forsoning: «Pappa, det henger i en tynn tråd å tilgi han derre der». Ja, det
heng i ein tråd så tynn at den vil ryke for mange. Drapsmannen har påført svært
mange menneske sorg og skade i eit slikt omfang og med ein slik grotesk
brutalitet at han ikkje kan rekne med tilgjeving. Raseri og hemntankar er
naturlege kjensler, som kan vekse seg sterkare når den lammande sorga kjem meir
på avstand. * Det er likevel avgjerande at rettsstatens prinsipp skal gjelde,
også ved så uhyrlege brotsverk. Dette skal vera ein del av svaret, som skal vise
at det norske samfunnet er på eit heilt anna sivilisasjonsnivå enn
gjerningsmannen og det forskrudde verdsbiletet hans. Derfor er det uaktuelt å
skjerpe straffenivået for å råke dei konkrete ugjerningane, sidan nye lover
ikkje skal kunne ha tilbakeverkande kraft. Og derfor vil det også vera uheldig å
nytte denne ekstreme situasjonen til drøfting av generell skjerping av
straffenivået. Justisminister Knut Storberget har opna for dette, sjølv om han
presiserer at han berre inviterer til ein debatt. Det er alt vedteke å heve
strafferamma for grove terrorhandlingar til 30 års fengsel, men dette er enno
ikkje gjeldande lov. I dag er det berre lovparagrafen om brotsverk mot
menneskeslekta som kan gje 30 år, og dei fremste jussekspertane i landet er
usamde om påtalemakta bør gripe til denne paragrafen når tiltalen blir utforma.
* Justisministeren og regjeringa kjenner utvilsamt press frå ein opinion som av
naturlege grunnar reagerer på at slike handlingar kan ha 21 år som maksimal
straff. Men også i denne saka gjeld mantraet om at det er ei tid for alt.
Jussprofessor Asbjørn Strandbakken seier at ugjerninga er så grufull og
eineståande at den ikkje bør få påverke det generelle straffenivået. Det er som
filosofen Einar Øverenget skriv i Dagens Næringsliv - det er ingen grunn til å
gje slike som den norske storterroristen makt til å endre samfunnet. Fjordman
jobba i Hebron 

Blogg: Peder Are Nøstvold Jensen, kjent som Fjordman, jobba som observatør i
Hebron på Vestbreidden. Kollegaene skjønnar ikkje korleis han kunne verte
islamofob og Israel-ven etter å ha hatt den jobben. 

Konflikt: Ein israelsk soldat i tale med ein palestinsk gut i byen Hebron på
Vestbreidden under ein demonstrasjon i 2009. Sentrum av byen er okkupert av
Israel. Her jobba «Fjordman» på oppdrag frå UD. 

- Alle som drog til Hebron såg kva slags apartheidsystem israelarane dreiv. Eg
skjønnar ikkje korleis nokon kunne verte så ureflektert Israel-forsvarar etter å
ha sett det. Det seier ein person som jobba i lag med Peder Are Nøstvold Jensen,
kjent som den islamkritiske bloggaren Fjordman, i Temporary International
Prescence (TIPH) i Hebron i 2002. Rapporterte overgrep - TIPH er ein uvæpna
observatørstyrke som skal rapportere overgrep mot både israelske nybyggjarar og
palestinarar. Observatørane køyrer eller går rundt i byen og leverer rapportar
til Israel, til palestinske styresmakter og til det internasjonale samfunnet,
fortel Rolf Andreas Vestvik, informasjonssjef i Flyktningehjelpen.
Organisasjonen skjøttar på vegner av Utanriksdepartementet det norske bidraget
til TIPH. Vestvik stadfestar at «Fjordman» jobba som observatør i Hebron frå
starten av 2002 til sommaren 2003. - Han utmerkte seg ikkje på nokon spesiell
måte, korkje i den eine eller andre retninga. Han fekk forlenga opphaldet sitt,
og det indikerer at det ikkje var nokon negative merknader til arbeidet hans der
nede, seier Vestvik til NTB. Einstøing, men ikkje rabiat Klassekampen har prata
med fleire som jobba med Jensen i den aktuelle perioden. Av omsyn til
arbeidsplassen og til Jensen vil dei vere anonyme. Alle er samde om at Jensen
ikkje markerte seg som nokon stor islamfiende i Hebron, sjølv om han seinare
skulle verte ei leiestjerne for det internasjonale, islamofobe bloggarmiljøet. -
Det hendte han sa ting vi reagerte på; kategoriske fråsegn om at arabarar og
muslimar var slik og slik. Men han kom ikkje med rabiat retorikk, og gav ikkje
uttrykk for at muslimane har ein plan over å ta over den vestlege verda. For
somme stod han fram som noko av ein einstøing, men det var alt, fortel ein annan
kjelde frå TIPH-tida. - Rart å verte Israel-ven Dei som hugsar Jensen klør seg i
hovudet over at ein person som jobba med å rapportere trakassering av særleg
palestinarar kunne verte ihuga Israel-ven, slik Jensen fleire gonger har skildra
seg som på bloggen sin. - Å jobbe i TIPH var ein grei jobb for folk som kom rett
frå arabiskstudiane, slik som Jensen. Men dei fleste vart fort palestinavener
ganske raskt, litt som dei norske soldatane som såg korleis israelarane fór fram
i Libanon på 80-talet. Nær sagt alle overgrepa vi såg, var frå israelsk militære
og nybyggjarar mot palestinarar, seier Klassekampens kjelde. «Gamlebyen» i
Hebron på Vestbreidda er per i dag okkupert av staten Israel. Der bur det om lag
30.000 palestinarar og 500 israelske nybyggjarar. I motsetnad til slik det er i
andre okkuperte område bur israelske settlarar og palestinarar svært tett, somme
stader i ulike etasjar i same bygard. Over somme av gatene har palestinarane
sett opp hønsenetting for å verne seg mot møblar og stein som israelarane i
toppetasjane kyler ned på dei. TIPH har fleire gonger kritisert det israelske
militæret for å ha trakassert palestinarar i dei 16 sjekkpunkta dei må gjennom
for å komme seg att og fram. I perioden Jensen arbeidde for TIPH var
palestinarane i gong med sitt andre store opprør - intifada - og stemninga skal
ha vore spent mellom partane. Allereie radikalisert Peder Are Nøstvold Jensen
stod fram med fullt namn og bilete i VG fredag. Terrorsikta Anders Behring
Breivik, som drap 77 menneske i to terroråtak den 22. juli, siterer flittig
Jensen i sitt «manifest», og fleire av dei 1500 sidene er reine opptrykk av
innlegg Jensen har skrive. Straks etter terroraksjonen omtala Jensen på
nettstaden Gates of Vienna statsminister Jens Stoltenberg som ein slave (dhimmi)
for islam. Jensen er tilhengar av «Eurabia»-konspirasjonsteorien; at vestlege
styresmakter samarbeidar med muslimar om å islamifisere Europa. Jensen har
uttala til VG at han innsåg kor farleg islam var etter 11. september. Etter
eigne ord var han dimed allereie islamkritisk då han arbeidde i Hebron i 2002.
Englar og demonar 

Fokus 

I dag er det tre veker sidan 15-åringen min såg vondskapen i auga. Han overlevde
massakren på Utøya, i motsetning til alt for mange av AUF-kameratane.
Massemordaren vart tatt. Men demonane plagar og jagar framleis. Dei overlevande
frå Utøya har gått frå gravferd til gravferd dei to siste vekene. Ungdommane har
vore gjennom heile spekteret av menneskelege kjensler; botnlaus sorg, glødande
sinne, lammande apati og uforståeleg skyld. Men dei har også kjent på eit
livgivande samhald, og innimellom også eit snev av glede. Det er underleg kor
mykje vondt som kan heimsøke ein mann. Men enda meir merkeleg er det kor mykje
godt som kan bu i så mange andre. Dette vart tydeleg 22. juli, og vi har sett
det kvar dag sidan: Englane på Utøya som la vengene over kameratane, eller
klamra seg sjølve fast til livet. Heltane frå Utvika camping som henta ungdommar
ut frå dødsriket. Leiarane våre som ikkje gav etter for hatet og sinnet. Folket
som forstod at berre det gode, og samhaldet, er sterkt nok til å nedkjempe
vondskapen. Sorga samlar nasjonen på ein annan måte enn noko anna hending i vår
tid. I så godt som alle norske lokalsamfunn er det nokon som er direkte eller
indirekte er ramma av ugjerningane. Bilda av dei omkomne viser eit større
mangfald enn vi har sett ved tidlegare tragediar. Minneorda viser at vondskapen
har ramma ungdom med ulik etnisk bakgrunn og forskjellig livssyn eller religion.
Det er lov å håpe at den djevelske ideologien og dei bestialske handlingane til
massemordaren, har skapt eit sterkare samhald, eit tryggare mangfald og ein meir
inkluderande nasjonal identitet. Og det er lov å håpe at det vil vare.
Sørgjetida er ikkje over. Torsdag skal det siste offeret frå Utøya førast til
grava. Neste fredag skal etterlatne ut dit deira kjæraste møtte døden, og
laurdag skal overlevande og pårørande tilbake til Utøya. Heller ikkje den
nasjonale minnedagen neste søndag kjem til å sette punktum for sorga. Samtidig
er det tid for å nytte dei store spørsmålsteikna. Dei siste dagane har pressa
vorte meir pågåande mot politiet, og stilt viktige spørsmål om korfor det tok så
lang tid før hjelpa nådde dei hjelpelause. Dette skal det svarast på, og for, i
lang tid. Like viktig er det likevel å reise spørsmål ved om dei unge som
overlevde får nok, god nok og langvarig nok hjelp til å sortere inntrykka. No
skal dei møte kvardagen, gå på fotballtrening, sjå på kino - og starte på eit
nytt skoleår. Framleis har dei ikkje fortalt alle historiene sine. Dei kjem fram
i alvorstunge samtalar med venner og foreldre, hos psykologar, i avhør med
politiet - og i hjerteskjerande oppdateringar på Facebook. Eit avsnitt av ei
historie er slik: «Han ropte på oss, og sa han hadde en båt som skulle få oss i
sikkerhet. Noen ble lettet og begynte å gå mot ham. Det var mellom 30 og 40 der
da han begynte å skyte. Da han var ferdig var det fire av oss som levde.» Små
menneske balar med dei verkeleg store spørsmåla. «Var det flaks som gjorde at vi
overlevde, eller var det valgene vi tok eller egenskapene vi hadde?» Nokon føler
skyld for at nett dei overlevde, mens så mange måtte dø. Andre slit med dårleg
samvit, fordi dei ikkje gjorde nok for å redde fleire, eller fordi dei ikkje
makta å berge livet til nokon andre enn seg sjølve. Demonane jagar oss framleis,
sjølv om massemordaren er tatt. Dei herjar i tankane og draumane til dei som
overlevde og til oss pårørande. Demonane ber også vidare det hatefulle
tankegodset til massemordaren, som alt for mange andre også eig ein flik av. Vi
treng alle dei gode kreftene vi har sett at vi har. For no skal vi drive ut
desse demonane. Klassestraff 

* Storbritannias statsminister David Cameron kunne trygt nytte sin einspora
pøbelretorikk mot ungdomsopptøyane i London og andre storbyer den første veka,
fordi uroa utarta til plyndring, vald og vandalisme på ein måte som folk flest
og alle politiske retningar tok avstand frå. Men når han trugar med å kaste
familiar ut av kommunale bustader dersom ungdom i huset blir dømt for kriminelle
handlingar, kastar han maska og legg opp til ein reindyrka klassestraff som
ytterlegare vil auke kløyvinga i det britiske samfunnet. Dette vekkjer også
reaksjonar i eigne rekkjer. Hans partifelle og finansminister George Osborne tek
ein heilt annen tone når han snakkar om djupe sosiale problem som må løysast i
lokalsamfunn som fell utafor det økonomiske systemet. * Den omfattande uroa har
demonstrert korleis store ungdomsgrupper er utan jobb- og fritidstilbod og
framtidsutsikter, og utan lojalitet til samfunnets institusjonar. Dette går også
hardt ut over autoriteten til familie og skole. Labours parlamentsmedlem David
Lammy i Tottenham seier til The Guardian at nærare 60 prosent av svarte
karibiske barn i slike område har ein oppvekst med berre ein forelder. Mange
kjem til verda som resultat av tilfeldig sex, mødrer er ofte berre barn når dei
får barn, ungane veks opp i miljø der rollemodellane finst i gjengar og
kriminelle miljø i staden for familie, skole og fritidsaktivitetar. Det blir ein
stadig vondare sirkel. Ein må komme frå den mest livsfjerne delen av overklassen
for å meine at svaret er å setje desse sosialt naudstilte familiane på gata. *
Camerons primitive klasseretorikk bør om ikkje anna få slutt på borgfreden som
prega Underhuset dei første dagane då det braka laus. Eit av dei store problema
i Storbritannia er mangelen på ei venstreside som kan kanalisere det
retningslause opprøret inn i politiske former. Det vil bli interessant å sjå om
Labour og Ed Milliband vil rive seg laus frå den sjokkskadde mumlinga til støtte
for Cameron og gå laus på den store oppgåva det er å attreise tillit i gruppene
på botnen av det britiske samfunnet. 

* For folk som ikkje har vorte tvungne til å røyste på eitt parti frå barndommen
av, og ikkje har eigne bokhyller til sakprosa, er det viktige spørsmålet i alle
val «ville eg kjøpt bruktbil av denne personen?». Vil kandidaten lure på deg ein
Citroën med roten registerreim og tilbakeskrudd kilometerstand så fort han får
sjansen? Lat oss for ein kort stund skrelle bort all ideologi og alle slagord om
venstresidas «felles velferd» versus høgresidas «valfridom» og spørje: Har
Høgre- og FrP-byrådet forvalta Oslo-folkets skattepengar på ein god måte? * Det
raske svaret er nei. Tidlegare i år vart det klart at søppelsorteringsanlegget
vert 1,4 milliardar dyrare enn bystyret vedtok i 2007. Budsjettsprekken for
Holmenkollbakken vart 600 millionar kroner, oppfriskinga av IT-systemet sprakk
med 265 millionar og det hata Flexus-billettsystemet sprakk med 100 millionar og
fungerer framleis ikkje skikkeleg, Bygging av kommunale sjukeheim i Spania kosta
berre 35 millionar, men FrP-byråden har til gjengjeld kjøpt tomt i ei verna
olivenlund og entreprenøren svarar ikkje på telefonen. Frå Kommunerevisjonen
straumar det på med meldingar om kortsynt planlegging, manglande oversikt og
urovekkjande naivitet. * No skal ein nemne at Aps gamle ordførar Rune Gerhardsen
i si tid kjøpte T-banvagnar som ikkje fungerte, og at det rundt om i landet sit
mange andre folkevalde med skjegget i postkassa. Men Oslo stiller i ein klasse
for seg. Dei åtte Terra-kommunane har til dømes tapt éin milliard til saman,
mindre enn sprekken i søppelsorteringsanlegget i hovudstaden. Uavhengig av kva
ein meiner om dei ideologiske prosjekta til Høgre og FrP, er det klart at dei
ikkje er så flinke til å hanskast med pengar. Det er i grunnen synd: Den
dresskledde høgresida legg mykje prestisje i å framstå som ryddige
forretningsfolk. Kanskje har det gått Høgre litt til hovudet at dei har fått
styre byen i 15 år utan at venstresida har pusta dei for nært i nakken. Kanskje
er det ein del av svaret: Venstresida kunne konfrontert dei meir på resultat, og
mindre på ideologiske skremmebilete. 

- For mykje Hollywood 

- For meg er det vanskeleg å sjå forteljinga om Hitlers siste dagar som « film
», seier Angelika Ridder. Direktøren ved Goethe-Institut meiner det er viktig
ikkje å konsumera «Der Untergang» ukritisk. 

Angelika Ridder er direktør ved Goethe-Institut i Oslo. Institusjonen har til
dagleg gleda av å tilby kjende og ukjende godbitar frå tysk kultur omkring i
verda. Men ho stiller også opp for å drøfta den traumatiske fortida som tyskarar
enno etter 60 år ofte blir konfronterte med. No i form av Oliver Hierschbiegels
film om naziregimet sin undergang i førarbunkaren i Berlin. - Det er ein viktig
debatt, og « alle » har meint noko om filmen i Tyskland, fortel Ridder til
Klassekampen, når vi møter ho i Goethe-Instituts hyggjelege lokale på Grønland i
Oslo. St. Petersburg «Der Untergang» gjev eit svært « autentisk » inntrykk, men
det nyrenoverte Berlin kunne ikkje stå som kulisse for filmen, fortel Ridder.
Utandørsopptaka vart difor gjort i den no langt meir forfalne St. Petersburg,
eller Leningrad, som byen heitte då Hitler freista å hærta Sovjet. Hausten 1941
sette Hitler i verk ein blokade av Leningrad som skulle koma til å vara i 900
dagar og kosta nær 900.000 menneske livet. - Då eg fyrst las om innspelinga i
Die Zeit, slo det meg at det måtte vera rart for skodespelarane å gå omkring i
denne byen i SS-uniform, og minst like rart for russiske innbyggjarar å sjå
Hitler på jorda i «levande live». Det er i det heile utruleg at byen opna for ei
slik innspeling, seier Angelika Ridder, som minner om at Sovjet var blant dei
landa som lei størst tap under 2. verdskrigen. Opnar for sorg Sovjets tap fortel
ikkje «Der Untergang» noko om. Derimot fortel han om dei lidingane som
innbyggjarane i Berlin måtte gå gjennom etter kvart som dei allierte styrkane
hærtok byen og naziregimet overlét folk til seg sjølve. - Det blir sett eit
kraftig skilje mellom Hitler og det tyske folket - som han ikkje har noka
medkjensle for. Skaper filmen ei opning for at tyskarane endeleg skal få sørgja
over sine sivile tap? - Ja. Og om ein aldri opnar for sorg, men undertrykkjer
desse kjenslene, vil det alltid vera ein rest av « opposisjon » mot den
offisielle historieskrivinga. Den 2. verdskrigen var ein katastrofe for verda og
ein katastrofe for Tyskland. Tyskarane er likevel alltid redde for å bli møtte
med «de fekk som fortent» når dei skal fortelja om si eiga liding. Den
generasjonen som var vaksne og tok del i hendingane under 2. verdskrigen, er no
snart borte. Angelika Ridders foreldregenerasjon, dei som vart fødde på den tida
Hitler kom til makta i 1933, deler på mange vis lagnaden til ein bi-figur i
filmen. Det er ein tolv år gammal gut som blir mobilisert til Hitler-jugend i
dei siste dagane av krigen, og som kjempar fryktlaust i Berlin-gatene. Han
misser alt så nær som livet. - Han representerer mange tyskarar. Alle
traumatiserte. Dette var det fyrste dei opplevde då dei var gamle nok til å vera
medvitne om verda kring seg. Kva skjer med desse menneska om dei ikkje får
snakka ut om opplevingane sine? Dette har vore eit stort tema i Tyskland. På
50-talet var samtidshistoria så « betent » at ho vart fjerna frå skulepensum.
Historie for mine foreldre var noko som skjedde for svært lenge sidan, det var
antikken si historie. Ein må hugsa at ein del leiande personar i samfunnet også
hadde vore ein del av naziapparatet. Difor vart det eit krav under
studentopprøret i 1968 at den nære historia måtte fram, og at foreldra måtte
fortelja kva dei gjorde under krigen. For Angelika Ridder, som er fødd i 1959,
vart det annleis. Ho hadde filmar og undervisning om Holocaust på timeplanen alt
som 12-åring. Tabu-brot Angelika Ridder har følgt nøye med på debatten kring
«Der Untergang» i Tyskland. Store aviser som Frankfurter Allgemeine Zeitung, Die
Zeit, Süddeutsche Zeitung - alle drøfta dei filmen frå mange sider alt før
premieren og lenge etter. - Det eine poenget som har vorte repetert, er om det
er å bryta eit tabu å visa Hitler som eit menneske. Det andre sentrale
spørsmålet er offer-fokuset, som har vorte etterlyst av mange. Til dømes blir
det berre opplyst på ettertekstane at seks millionar jødar vart drepne, medan
jødane knapt blir nemnde i filmen. I staden stiller filmen spørsmål om korleis
berlinbuarane kan overleva under dei «Nero-kommandoane» Hitler gjev. Filmen går
i det heile ikkje inn på kva som leidde fram til hendingane i bunkeren, det er
ingen referansar til 1933, eller tida før. Det positive med filmen, meiner
Ridder, er at den har opna for ein slik enorm, open debatt, der motstridande syn
har kome til orde i mange nyansar. « Alle » ville seia noko om «Der Untergang».
Wim Wenders («Himmelen over Berlin»), ein av Tysklands største filmregissørar,
vende jamvel heim frå sitt mangeårige eksil i Los Angeles for å slakta filmen i
Die Zeit. - Debatten har vore ein intellektuell måte å nærma seg filmen på. Men
blant 80 millionar tyskarar, er det berre nokre få millionar som les alle dei
store avisene. Det viktigaste er at ein ikkje berre «konsumerer filmen». At
nokon kan sjå «Der Untergang» som eit underhaldningsprodukt du nyt saman med
popkorn, er ufatteleg for meg. Mykje « Hollywood » Sjølv meiner Angelika Ridder
at det er for mykje « Hollywood » i filmen. Til dømes karakteriserer ho
musikkbruken som tvilsam og patetisk. - Den tunge symfoniske musikken er jamvel
til stades når Magda Goebbels drep barna sine- fordi ho ikkje orkar tanken på at
dei skal veksa opp i ei verd utan nasjonalsosialisme - ein scene som ikkje treng
lyd i det heile. Scenen er i også eit symbol på massemordet og viser kva
totalitær ideologi fører til. Men det er ein verkemiddelbruk som like godt kunne
ha vore laga for å framstilla den mordariske mora som heltinne. Men at Bruno
Ganz sitt portrett av «mennesket Hitler» skulle verka lokkande på folk, er ein
kritikk Ridder ikkje forstår. - Filmen sin Hitler er absolutt ikkje nokon å sjå
opp til der han gammal og skjelvande lever i si eiga, illusoriske verd, og
vekslar mellom koleriske utbrot, sjølvmedlidande sutring og klagemål om svik.
Det er fleire enn Angelika Ridder som har vondt for å sjå dette som «berre ein
film». Dei historiske detaljane har vorte nøye granska og kritiserte i Tyskland.
Den sympatiske SS-doktoren, som gjer sitt beste for å berga sivile liv og hindra
epidemien av sjølvmord blant offiserar, viste seg ved nærare ettersyn å ha
arbeidd i konsentrasjonsleir med eksperiment på fangar. - Og kven kom på å
teikna Albert Speer som ein så modig karakter? Filmskaparane har henta stoff til
manus frå mange kjelder. Blant anna frå Speer sin sjølvbiografi. Den vart
skriven etter måten tidleg, seier ho lakonisk. Meir variert Den kanskje mest
sentrale karakteren i «Der Untergang» er sekretæren Traudl Junge. Filmen er dels
basert på hennar vitnemål. Fleire har reagert på bruken av fragment frå den
dokumentariske intervjufilmen med Traudl Junge - «I dødvinkelen. Hitlers
sekretær», som fungerer som ei slags autentisering av spelefilmen. Intervjuet
vart laga like før ho døyde i 2002, så Junge hadde ikkje noko høve til å
kommentera bruken av sitt eige vitnemål her. I intervjuet kjem det til eit
skilsetjande punkt. Junge fortel korleis ho tilfeldigvis finn ut at ho er fødd
same år som Sophie Scholl (frå den illegale motstandsgruppa Den kvite rosa). Det
blir ein slags katalysator for hennar anger. - Junge tilgav aldri seg sjølv, og
om du lyttar nøye, kan du i røysta hennar høyra tvilen til heile hennar
generasjon. Denne tvilen er ikkje til stades i «Der Untergang». Her er
sekretæren berre framstilt som naivt entusiastisk. Ridder fortel at det nyleg er
laga to nye filmar om Sophie Scholl og Den kvite rosa i Tyskland. Men dei er
knapt viste utanfor Tyskland. Før jol kunne vi sjå Margarethe von Trottas «
Rosenstrasse » i Noreg, men ektemannen og kollega Volker Schlöndorffs «Der
Neunte Tag», får vi sansynlegvis ikkje sjå på kino. Det er jamfør Ridder ein
svært sterk film om ein prest som blir sett i eit vanskeleg dilemma medan han er
internert i prestebrakka i Dachau. Og hovudrolla blir imponerande spela av
Ulrich Matthes, som gjev eit isnande nifst portrett av Goebbels i «Der
Untergang». - Biletet er altså nyansert i dei tyske filmane i år, når
60-årsminnet for slutten på 2. verdskrig blir markert. Likevel er det
undergangsdramaet om Hitler som fengjer i utlandet. No har også «Der Untergang»
vorte nominer til Oscar for beste utanlandske film, seier Angelika Ridder, som
ikkje greier anna enn å vera svært delt i si oppfatning av filmen. 

Noreg flaggar ut mest 

Noreg er nordisk meister i utflytting av arbeidsplassar. 20 prosent av norske
industriverksemder har flytta arbeidsplassar ut av landet dei siste to åra. 

Noreg toppar den nordiske statistikken over utflytting av arbeidsplassar. 20
prosent av industriverksemdene og 15 prosent av selskapa i tenestesektoren har
flytta arbeidsoppgåver ut av landet dei siste to åra, viser ei undersøking
publisert av det danske Ugebrevet A4. Totalt har 14 prosent av verksemdene i
Noreg flytta oppgåver ut av landet dei siste to åra. Hakk i hel fylgjer Danmark,
med 13,9 prosent. I Sverige har 10,7 prosent av verksemdene eksportert
arbeidsoppgåver. Finland hamnar på ti prosent. Statistikken tyder på at jobbane
forsvinn ut av landet for godt. 41 prosent av verksemdene som har eksportert
arbeidsplassar hadde færre tilsette hausten 2004 enn to år tidlegare. Blant
selskapa som ikkje har flytta ut jobbar, svarte 20 prosent at dei hadde redusert
staben dei siste to åra. Den same trenden viser seg over heile Norden. I
gjennomsnitt svarte 38 prosent av jobbflyttarane at dei hadde færre tilsette enn
for to år sidan, mot 19 prosent blant ikkje-flyttarane. Fleire tilsette
Utviklinga framover peikar i same retning, men ikkje like tydeleg. Blant
verksemdene som eksporterer verksemder svarer 49 prosent at dei reknar med å ha
fleire tilsette i Noreg om to år. 24 prosent reknar med å ha færre tilsette om
to år, mot berre sju prosent blant selskapa som ikkje har flytta ut
arbeidsplassar dei siste to åra. Men oppretting av arbeidsplassar i utlandet er
ikkje heilt synonymt med nedlegging her heime. 43 prosent av dei danske
verksemdene som har flytta oppgåver ut av landet dei siste to åra har i samme
periode fått fleire tilsette i Danmark. Mest til Europa Det er ikkje uventa dei
store selskapa som driv mest med « outsourcing ». Verksemder med over 100
tilsette er tre gonger meir tilbøyelege til å senda oppgåver ut av landet som
verksemder med 10-19 tilsette. 53 prosent av den norske flyttestraumen går til
Vest-Europa. 32 prosent av oppgåvene hamnar på austeuropeiske hender, 18 prosent
i Asia. Det er berre danskane som for alvor har oppdaga den asiatiske vegen til
lågtlønte arbeidskraft. Heile 39 prosent av den danske flyttinga av
arbeidsplassar går til Asia viser denne undersøkinga. For bygg- og
anleggsbransjen er Aust-Europa det dominerande flyttemålet, viser denne
undersøkinga, som vart gjennomført i august 2004 blant 2643 verksemder i fire
nordiske land. Rambøll Management har gjennomført granskinga for det danske LOs
Ugebrevet A4. 

Sjukehus kan bli nedlagde 

Sjukehusa i Larvik og Sandefjord står i fare på grunn av sparekrav frå Helse
Sør. Totalt kan nær 1500 årsverk gå tapt i Vestfold og ved
Rikshospitalet-Radiumhospitalet. 

- Dei burde heller leggja ned Helse Sør og bruka pengane på sjukehuset her, her
som personalet spring beina av seg, seier Andreas Leinslie (82), han er godt
nøgd med den hjelpa han får på sjukehuset. No er han på veg inn for å ta
blodprøver på sjukehuset i Larvik. Snart skal han inn for å operera den andre
hofta. Men både sjukehuset i Larvik og sjukehuset i Sandefjord, som er delar av
Sykehuset i Vestfold (SiV), kan bli nedlagde som følgje av krava til
budsjettinnsparing i Helse Sør. Styret i Helse Sør har møte i dag, og budsjettet
står på dagsorden. SiV har fått pålegg om å spara 106 millionar av dei totalt
260 millionane som Helse Sør skal spara inn på budsjettet for 2005. Hovuddelen
av resten av innsparinga er tiltenkt Rikshospitalet-Radiumhospitalet. Totalt kan
nær 1500 årsverk bli borte ved SiV og Rikshospitalet-Radiumhospitalet dersom
Helse Sør-styret sine planar blir gjennomført. Tilbodet trengst - Meiningslaust,
seier både pasientar og tilsette ved sjukehuset i Larvik om spareplanane. - Det
går ikkje an å leggja ned dette sjukehuset. Pasientane er her og treng tilbodet,
og etterkvart som folk blir eldre, trengst sjukehuset enda meir, seier Anna Lisa
Hotvedt, tilsett ved sjukehuset, men akkurat no pasient. Utrekningane viser at
innsparingskravet til SiV tilsvarar det å leggja ned dei to sjukehusa i
Sandefjord og Larvik. I så fall blir 575 årsverk blir borte. Men pasientane blir
ikkje borte. - Det einaste som er sikkert, er at vi har nok pasientar heile
tida, seier sjukepleiar Berit Pedersen, tilsett ved sjukehuset i Larvik sia
1998. - Og kva med turistane, legg ho til. I dette området blir folketalet
omtrent tredobla i sommarmånadene. Nedleggingsspøkelset Saman med hjelpepleiar
Elisabeth Andersson og verneombod Øyvind Jensen ristar Pedersen på hovudet over
enda eit trugsmål om nedlegging. - Vi blir grundig leie av dette,
nedleggingsspøkelset har vi hatt hengjande over oss i årevis, seier Jensen. Han
registrerer at det slit på dei tilsette, og sjukefråværet aukar når framtida for
arbeidsplassen blir usikker. - Ein lurer på om det er nødvendig å sjå seg om
etter ein annan jobb, seier Andersson. - Tenk om vi hadde ei regjering som kunne
setja ein strek over underskottet, og starta frammanfrå, seier sjukepleiaren. -
Ikkje maskinar - Det blir stilt krav om effektivisering? - Det kan vera greitt
nok når ein opererer med maskinar. Men her er det menneske det er snakk om,
seier Pedersen. Heller ikkje leiinga ved SiV har tru på at det let seg gjera å
kutta så mykje som 106 millionar utan at konsekvensane blir alvorlege.
Administrasjonen har gjort greie for ymse tiltak som tilsaman skal føra til
innsparingar på 37 millionar i 2005. Eitt av tiltaka er å auka inntektene frå
parkeringsplassane ved sjukehusa med 1,9 millionar. Nye rekningar Av utgreiinga
frå SiV-administrasjonen går det fram at dersom ein reduserer kapasiteten med
575 årsverk, vil det ikkje vera mogeleg å ta hand om alle dei pasientane som
etter lova har krav på nødvendig helsehjelp. Men SiV vil likevel vera ansvarleg
for at dei får den behandlinga dei treng, anten ved sjukehus i Noreg eller i
utlandet. Dersom dei får behandling utanfor helseregionen, kjem rekninga tilbake
til SiV via oppgjersordninga for gjestepasientar. Andre pasientar som gjer bruk
av fritt sjukehusval, kan velja mellom behandling i eller utanfor Helse Sør,
eventuelt på private sjukehus. Også desse pasientane kan føra til dyra
gjestepasientrekningar som SiV må betala. Som eit neste punkt i
konsekvensanalysen peiker administrasjonen på at dei som ikkje får den
behandlinga dei skulle hatt, og som ikkje gjer bruk av fritt sjukehusval, kan
bli ståande så lenge på venteliste at dei kan bli meir kostnadskrevjande
øyeblikkeleg-hjelp-pasientar. 

Prioriteringar Marianne Skovly, hovudtillitsvald for sjukepleiarane ved SiV,
meiner eit kutt på 106 millionar i år ikkje let seg gjennomføra. - Skal ein
spara slike summar, må det heilt andre grep til. Og nokon må seia kva vi skal
prioritera ned, seier ho. Ho viser til at helseministeren gir klare meldingar om
kva som skal prioriterst opp. - Men det er ingen som seier noko om kva vi skal
prioritera ned. Skal vi til dømes slutta heilt med forsking og utvikling, og
berre gjera det som er heilt nødvendig etter lova? Kva slag helsevesen får vi
da, spør den hovudtillitsvalde. Administrerande direktør ved SiV, Bjørn Grønli,
karakteriserer situasjonen som alvorleg, og minner om at det også vart
gjennomført store innsparingar på over 80 millionar i 2004. - Helse Sør har
varsla at dei vil ha ein dialog om korleis innsparinga skal gjennomførast. Vi må
avventa både styremøtet i Helse Sør og styremøtet i SiV måndag 7. oktober før vi
kan få avklart korleis vi skal komma oss ut av dette, seier Grønli til
Klassekampen. 

berit pedersen, sjukepleiar 

Korleis kan vi forstå? 

- Korleis kan ein snakka om det ufattelege, utan at sjølve språket endrar seg,
undrar kunstnaren Victor Lind. Han har sjølv arbeidd med liknande
problemstillingar som «Der Untergang», men frå heilt andre vinklar. 

- Korleis skildra det uhyrlege? Det er dét det handlar om, seier kunstnaren
Victor Lind. Når Klassekampen spør om Lind sin reaksjon på «Der Untergang»,
filmen om Hitlers siste dagar i bunkeren, svarar han med å visa oss nokre av
sine eigne arbeid. Videoinstallasjonen «Det sublime» (1998) er ein « loop » av
Hitler som helsar på ein ung gut i Hitler-Jugend. Guten er ein i ei rekkje,
kamera står bak rekkja og vi ser berre bakhovudet og skuldera hans, medan
andletet til Hitler vender tydeleg mot oss. Føraren smiler, klappar guten på
kinnet og tar han fast, men venleg i øyret. På lydsporet høyrer vi fragment av
ein forvrengt « alpemelodi ». Scenen er kjend. Den er fanga både av film og
foto, og regissør Oliver Hirschbiegel parafraserer den i «Der Untergang». - Det
er flott, seier Lind sarkastisk. - Det er liksom høgdepunktet i europeisk
kultur. Den vesle skal straks sendast ut for å kjempa for Det tredje riket.
Jødeaksjonen Victor Lind har vore ein klårt artikulert samtidspolitisk kunstnar
gjennom nærare 40 år. Han var ein av initiativtakarane til den anarkistiske
kunstgruppa Gras på 1970-talet. Dei siste 15 åra har han arbeidd særleg med det
ein kan kalla eit historisk avdekkings- og rekonstruksjonsprosjekt. Han har
grave seg ned i omstenda kring « jødeaksjonen » i Oslo 26. november 1942, og den
manglande rettslege forfølginga av politiinspektør Knut Rød, som stod ansvarleg
for den praktiske gjennomføringa. 532 jødar - menn, kvinner, barn - vart henta i
sine heimar kl. 04.30 om morgonen og køyrde i 100 drosjar, tinga av
statspolitiet, til Vippetangen. Derifrå frakta Donau dei til Tyskland, vidare
bar vegen til Auschwitz. 11 kom tilbake etter krigen. Berre tilfellet hindra at
den då to år gamle Victor og mora, den jødiske Lilya Slotnikoff, vart med
transporten. I 1998, på same dato og tidspunkt, filma Lind ein rekonstruksjon av
denne hendinga med 100 drosjar køyrande i konvoi gjennom eit vintermørkt Oslo.
Filmen har seinare gått inn i installasjonen «Who is afraid? Contemporary
Memory». 

Nytt språk Lind trur absolutt det kan ha noko for seg å gå inn på nazitoppane
som menneske og granska kven dei var, slik «Der Untergang» freistar. Det er det
same han har gjort i dei mange arbeida om politiinspektør Knut Rød. Men han er
skeptisk til kva rom for refleksjon ein lineær, kronologisk handlingsfilm gjev
oss som sjåarar. Han minner om at det heller ikkje er slik tankane våre
fungerer, med mindre nokon strukturerer dei for oss. - Dette er eigentleg ikkje
ein estetisk kritikk av den filmatiske realismen i «Der Untergang», som er
dyktig utført, særleg med hjelp av dei fantastiske skodespelarane, men når
innhaldet blir hemma av midla som blir brukte, då blir forma viktig. - Korleis
kan ein snakka om det ufattelege, utan at sjølve språket endrar seg, spør Lind.
I videoinstallasjonen «Alt for Norge» (2002) viser Lind bilete av Knut Rød på
ein skjerm medan han på lydsporet nøkternt oppsummerer krigshandlingane til Rød
som ein slags CV lagt fram i « eg-form ». Mellom anna « tilstår » Rød via røysta
til Lind korleis han gjennom jødearrestasjonane var ansvarleg for drapet på sin
nabo og advokatkollega Håkon Laksov. På ein annan skjerm fortel to kvinnelege
vitne vekselvis og i brokkar om hendingane: Laksovs enke, Amalie Laksov, og
motstandskvinna Amalie Christie, som freista å åtvara jødar før aksjonen. Amalie
Laksov var mellom dei som vart åtvara i tide. Ho greidde å flykta med sonen Dan,
som var like gammal som Victor Lind. Kontekst - Udyra er ofte familiemenn og
kvinner som alle sit ved skriveborda sine og berre skriv einskildbokstavar i den
store samanhengen. Kritikken mot menneskeleggjering av Hitler synest Lind difor
er tullete. - Ein må ned til det faktum at dette var menneske, elles ender vi
opp med abstrakt prat av typen «vondskapens akse». Eigentleg skulle eg ønska dei
hadde gjort menneska i bunkeren meir menneskelege, men om det blir berre
individualisering og psykologisering, blir det skeivt. Eg hugsar frå min ungdom,
korleis mitt politiske bilete fall i grus då rettssaka mot Adolf Eichmann
avslørte at han ikkje hadde hatt ein traumatisk barndom eller noka liknande,
negativt formande oppleving i livet, men var ein balansert og lukkeleg
familiemann. Lind hevdar ein må tilbake til Det gamle testamentet sine
skildringar av Sodoma og Gomorra for å finna noko som liknar det som er skildra
i «Der Untergang». - Ein må jo lura på kven som ønska eit slikt regime. Det var
ikkje galningar som stod bak Det tredje riket, nokon såg seg tent med det. Slike
som Krupp, Ford og Hydro. Dette er fråverande i filmen. Og det er slike ting som
får meg til å tenkja på kor likeglade vi er med kven som kjøper seg regjeringar
på same vis i dag, slik som Halliburton. Sjølv har Lind freista å nytta sine
eigne verk til å dra liner i historia, som kvifor politiinspektør Rød - denne
døden sin byråkrat som finst i alle land - ikkje har vorte straffa i Noreg, men
vart pensjonert frå politiet med heider og takk i 1965. Lind er oppteken av at
det er lett å bli blind for overgrepa i si samtid og korleis forteikna på
politikken skiftar med historia sin gang - ting som blir rekna for legal
politikk og jamvel nytta som propaganda i dag, kan enda som prov på kriminalitet
i morgon. Han har difor følgt opp USA si handsaming av fangane på Guantanamo, og
rekonstruert modellar av fangebura dei nyttar der. Han har også planar om å laga
eit verk til opninga av Holocaustsenteret neste år, som dreg parallellar mellom
jødeaksjonen i 1942 og adventsaksjonen mot ulovlege innvandrarar i Noreg i 2002,
då politiet arresterte og sendte ut av landet folk som oppheldt seg her ulovleg.
Det skjedde 26. november. På dagen 60 år etter jødeaksjonen. 

viktor lind, kunstnar 

viktor lind, kunstnar 

Universiteta - Clemet 2-0 

Det er fleirtal på Stortinget for framleis å la universiteta velje sin rektor.
For andre gong går Clemet på eit nederlag i arbeidet med ny universitetslov. 

Regjeringas forslag til ny lov for universitets- og høgskulesektoren får ikkje
fleirtal i Stortinget. Akkurat som utdanningsminister Kristin Clemet leid
nederlag på spørsmålet om eigarform sist vår, vil ho no lide nederlag på mellom
anna det viktige prinsippspørsmålet med omsyn til vald eller tilsett rektor. Der
regjeringa ynskte at departementet skulle oppnemne styreleiar ved universiteta
og at rektor skulle vere tilsett, meiner fleirtalet i utdanningskomiteen at
institusjonane sjølve må velje om dei vil halde fram med vald rektor. Og det må
vere eit kvalifisert fleirtal på 2/3 i styret for at ein skal kunne innføre ei
anna ordning enn dagens. - Det er eit kjempeviktig spørsmål, det handlar om å ta
vare på den gamle universitetsmodellen, seier leiar i Stortingets Kyrkje-,
utdannings- og forskingskomite, Rolf Reikvam (SV). Betinga siger Jusprofessor
Henning Jakhelln har engasjert seg sterkt i aksjonane mot regjeringas
lovframlegg. Han var ein av initiativtakarane til fakkeltoget som den 26. januar
marsjerte frå universitetets aula til Stortinget. Jakhelln meiner spørsmålet om
vald eller tilsett rektor er det «viktigaste kulturpolitiske spørsmålet i dag»,
og er difor glad for det som ser ut til å bli komiteens konklusjon: - Dette er
klårt betre enn det som vart foreslått i proposisjonen, men det er berre ein
betinga siger. Stortingsfleirtalet legg opp til at det skal vere valfritt for
styra ved kvar einskild institusjon om dei vil avvikle ordninga med vald rektor.
Og dette er ein valfridom Jakhelln godt kunne klart seg utan: - Det høyrest
besnærande ut med valfridom, men om eit styre vel å avvikle ordninga vil det
vere svært vanskeleg å gå tilbake på det seinare. - Men eit slikt vedtak vil
krevje 2/3 fleirtal? - Ja, det forbetrar det heile, men spørsmålet er om det er
godt nok. Styra er samansette med betydeleg andel ekstern representasjon, og eg
er ikkje heilt trygg, seier Jakhelln. Frp er med Arbeidarpartiet og SV har sikra
seg fleirtal mot regjeringas opplegg i lag med Framstegspartiet. Etter det
Klassekampen kjenner til hadde Carl I. Hagen møte med Jakhelln den fyrste dagen
han var attende frå Spania, for å få informasjon om motstanden mot dei pågåande
universitetsreformene. Arne Sortevik, som sit i Utdanningskomiteen for Frp,
nektar ikkje for at Frp er påverka av det sterke engasjementet som er synt frå
universitetssektoren i denne saka: - Ein skal aldri unnseie seg at ein lyttar
til engasjement, og engasjementet har vore sterkt og tydeleg i denne saka, seier
Sortevik. Men Sortevik meiner det ville vore eit brot med partiets program om
ein stemte for regjeringas framlegg i denne saka og påla dei akademiske
institusjonane ein tilsett rektor: - Vårt standpunkt er at dette skal
institusjonane sjølve få avgjere. I programmet vårt står det at institusjonane
skal vere sjølvstyrte einingar, og difor har vi landa på at vi ikkje kan støtte
regjeringa i denne saka. Og Sortevik synest ikkje det er merkeleg at partiet
hans kan danne felles front med Ap og SV - mot Høgre - i denne saka: -
Premissane for konklusjonane våre er ganske ulike. Og det er ikkje slik at SV
får støtte frå oss. Vi står trygt på vår eigen konklusjon, seier Sortevik som
synest det er underleg at ikkje Høgre har hamna på same standpunktet: - Når ein
les Høgres program og kva som står der når det gjeld styring av institusjonane
innan høgare utdanning, ligg det langt unna regjeringas konklusjon, seier
Sortevik, som truleg siktar til følgjande formulering frå Høgre-programmet:
«Høyre vil sikre universitet og høyskoler som uavhengige institusjoner.» - Gode
merknader SVs Rolf Reikvam er oppteken av at det ikkje berre er i spørsmålet om
vald eller tilsett rektor regjeringa vil lide nederlag i Stortinget. Reikvam er
spesielt glad for ei rad merknader fleirtalet har blitt samde om, som slår fast
at universiteta skal vere autonome: - Vi skriv ganske mykje om universitetas
rolle og plassering, både med omsyn til autonomi og forskingsansvar og
forskaranes tidsbruk. Dette er ikkje skrive som lovtekst, men i merknadsform,
men det er likefullt prinsipielt av stor viktigheit, seier Reikvam. Komiteen
skulle etter planen ha kome med si innstilling i dag, men innstillinga er noko
forseinka og vil truleg bli lagt fram på torsdag denne veka. Difor er ingen av
desse tinga formelt vedtekne: - Eg skal ikkje forskotere noko, men det ser ut
til at vi får fleirtal for desse merknadene, seier Reikvam. Alt i alt er Reikvam
meir enn tilfreds med dei forandringane Stortingskomiteen gjer med framlegget
frå regjeringa: - Eg ser på det som ein siger for det vi har stått for, men det
er òg ein siger for universiteta. Det er òg ein liten siger over regjeringas
marknadsliberalistiske line. Vi tek vare på dei gamle universitetsideala, lovar
Reikvam. Reikvam kan vidare fortelje at komiteen vil styrke vernet om
gratisprinsippet for studiar, noko som har vore eit viktig spørsmål for dei
studentpolitiske organisasjonane. I regjeringas framlegg heiter det at utdanning
som hovudregel skal vere gratis. Reikvam trur fleirtalet vil gå med på å fjerne
det modererande «som hovduregel». Komiteen vil òg be regjeringa kome attende med
saka til Stortinget, før dei utarbeider forskrifter om gratisprinsippet. Venstre
med Reikvam får ikkje berre støtte frå Ap og Frp i spørsmålet om vald eller
tilsett rektor. Òg dei to regjeringspartia, Venstre og Kristeleg Folkeparti,
signaliserer at dei vil stemme mot si eiga regjering: - Vi har heile tida
primært ynskt ein annan modell og eg er glad for at institusjonane no får
valfridom, seier Venstres Trine Skei Grande til Klassekampen. - Men er det ikkje
underleg å stemme mot si eiga regjering? - Eg ser ikkje problemet med at vi skal
stemme for noko som er i tråd med Venstres program, seier Grande, som håper at
alle partia i komiteen skal samle seg på dette punktet. - Trur du det er
realistisk? - Mitt mål er at vi skal få til det. Fellesskolen 

Dagens leder 

* Norsk skole har i ei årrekkje vore prega av uro, som har vorte forsterka av
middelmåtige karakterar på Pisa-undersøkingane. Dette har utløyst nærmast
panikkprega og endelause reformer. Samtidig har vi fått ein bråkete skoledebatt
om alt frå meir testing, via tiltak mot fråfall, til krav om
nivådifferensiering. Det gode forsettet om at alle elevane skal få tilpassa
opplæring har jamvel utløyst krav om at dei flinkaste elevane må få
spesialundervising og auka ressursar. * Det blir sagt at Norge heiar fram
vinnarane i barneidrett og -kultur, mens skolen ikkje legg til rette for dei
gode prestasjonane og flinke ungane. Desse tankane spreier seg no langt inn på
venstresida. Aps skolepolitikar Marianne Aasen tok sjølvkritikk i Aftenposten
nyleg, og sa at skolen har vore for dårleg til å følgje opp dei flinkaste
elevane. Dette er ei avsporing av skoledebatten, av to grunnar: For det første
er jo skolen allereie prega av testing, måling og karaktersetting, ein
konkurranse dei beste vinn. Flinke elevar blir lettare sett av læraren, og dei
aller flinkaste får til og med bildet sitt i lokalavisa etter eksamen frå
vidaregåande. For det andre er det nok eit problem at flinke elevar ikkje får
tilpassa opplæring, men dette er langt frå den største utfordringa i skolen. *
Det viktigaste skoleproblemet er at norske elevar generelt ikkje lærer nok.
Dessutan viser det seg at skolen reproduserer dei sosiale forskjellane i
samfunnet - stikk i strid med kongstanken i den sosialdemokratiske
skolepolitikken. På toppen av alt droppar ein urovekkande stor del av årskulla
ut av den vidaregåande skolen. Dei viktigaste svara på utfordringa er
nærliggjande, og vi finn desse løysingane i den finske « vinnarskolen »: Vi må
få gode lærarar, blant anna ved å heve status og lønn. Lærarane må få tid til
elevane, gjerne i mindre grupper. Og heller enn å avvikle klassen, og
gjeninnføre tidlegare tiders nivådifferensiering, må vi bygge ein skole med
faste og oversiktlege strukturar, der direktørdottera går saman med
hjelpepleiarsonen. Erfaringane frå Finland viser at prestasjonane blir betre, og
at både elevar og samfunn vinn på ein slik fellesskole. Krigens offer 

Dagens leder 

* Forsvarsminister Grete Faremo la i går fram rapporten som viser kor mange
nordmenn som har vorte skadde sidan Norge gjekk inn i Afghanistan i 2001. Totalt
har Forsvaret registrert 948 skader på sitt personell frå 2001 til 2010. 26
militære vart alvorleg skadde, og fleire har vorte invalide for livet. Samla har
6938 nordmenn tenestegjort i Afghanistan, og av desse har ni soldatar omkomme.
«Jeg beklager at liv har gått tapt», sa forsvarsministeren da ho la fram den
dystre statistikken. Samtidig tok ho sjølvkritikk over manglande oversikt. For
det var nemleg ein artikkel i VG tidlegare i år som avslørte at Forsvaret ikkje
hadde nokon samla oversikt over dei skadde soldatane. * Det er positivt at
Forsvaret legg fram nokre av tala bak krigen. Statistikken viser at norske
soldatar har betalt ein høg pris for krigsinnsatsen. Men Forsvaret vil ikkje gi
oss noko oversyn over kor mange liv dei norske soldatane har tatt, enten det er
sivile eller opprørarar. Det finst ingen nøyaktig oversikt over kor mange som
har mista livet på grunn av krigen, men tal frå FN viser at 2777 sivile
afghanarar vart drepne i løpet av fjoråret. FN meiner opprørarane er direkte
ansvarlege for det store fleirtalet av desse tapte liva, men viser også at mange
har vorte drepne av Nato-styrkane. Norge og Nato skulle beskytte sivile i
Afghanistan, ta knekken på Taliban og skape fred. I staden har vondt vorte
verre, og tapstala aukar. Som vanleg i krig er det dei sivile - barn, kvinner og
menn - som betaler den høgaste prisen. * Gjennom ti år med krig har det vore
fortalt to vidt forskjellige historier om Afghanistan. Norske militære og
politiske leiarar har snakka om framgang i krigen mot opprørarane, om betring i
liva til folk flest og om styrking av sivile institusjonar. Men historia frå
vanlege afghanarar, blant anna formidla av journalisten Anders Sømme Hammer, er
heilt annleis. Dei fortel om stadig meir frykt, liding og død, og ei styrkt tru
på at færre liv ville gått tapt utan utanlandske soldatar. Etter ti år i
Afghanistan må norske politikarar snart innsjå at krigens offer er alt for mange
og alt for store. Systemsvikt? 

Dagens leder 

* Det er klare teikn til systemsvikt i EU-prosjektet, seier utanriksminister
Jonas Gahr Støre til Dagens Næringsliv, og viser spesielt til problem med
demokrati og økonomistyring. Medan andre EU-entusiastar i Arbeidarpartiet ser
handteringa av den greske krisa som stadfesting av at EU er eit
solidaritetsprosjekt, som finanskomiteens leiar Torgeir Micaelsen sa til
Klassekampen laurdag, har Støre ein meir kritisk og reflekterande
innfallsvinkel. Kolsviartrua hans på den europeiske integrasjonen er urokka, men
Støre innser klarare enn mange i ja til EU-leiren sprengkrafta i dei
underliggjande konfliktane mellom nasjonale og føderale nivå i EU. * Støre
meiner det er for enkelt å skulde på uansvarlege politikarar i Hellas, Spania og
Portugal når den økonomiske krisa råkar på dramatisk vis. EUs knallharde
økonomiske press mot Hellas illustrerer noko den tyske forfattaren Hans Magnus
Enzensberger peikar på i essayet «Det myke monsteret Brussel eller
umyndiggjøringen av Europa». Det er ein mektig hersketeknikk å banke fast at det
ikkje finst noe alternativ, slik vi stadig høyrer, uansett elende for folket.
Omgrepet «ingen alternativ» krenkar ifølgje Enzensberger den menneskelege
fornuft, fordi det ikkje er noko argument, men ei kapitulasjonserklæring frå dei
med makta. * Det er påfallande samanfall mellom den satiriske og spissformulerte
Enzensberger og den urbant analytiske og stundom noko svevande Støre i
framstillinga av EUs problematiske utvikling. Stikkord er veksesmerter,
byråkratisering og grunnleggjande demokratiske veikskapar. Nei til EUs avis
Standpunkt skriv om eit stort forskingsprosjekt med 120 forskarar frå 14 land, i
regi av norske Arena, som konkluderer med at integresjonen i EU er elitedriven
og utan brei folkeleg oppslutning. Lisboa-traktaten demonstrerer ifølgje
forskarane den «bevisst og åpenbart elitistiske og byråkratiske» karakteren ved
europeisk politikk. Dette er meir enn ein systemsvikt. Det er systemet.
Helikopter stansa av rein 

Mineralsøk: Reindrifta sette foten ned for helikoptersøk etter mineral i
Kvalsund. Kartlegginga må utsetjast til hausten. 

Utsetjing: På grunn av reindrifta må helikopterleiting etter mineral utsetjast
til september. 

Gull, kopar, jernmalm og meir til av verdfulle mineral finst i Nord-Noreg.
Kanskje kan mineralressursane vera verd 1500 milliardar kroner, eller om lag
halvparten av oljefondet. Norges geologiske undersøkingar (NGU) har fått 100
millionar kroner over fire år på statsbudsjettet for å kartleggja
mineralressursar i nord. I år skulle fire område i Nordland, Troms og Finnmark
kartleggjast. Men dei planlagde helikoptermålingane i Kvalsund i Finnmark vart
stansa før dei hadde starta, og kan tidlegast gjennomførast til hausten. Nei frå
reindrifta Jan Steinar Rønning, lagleiar og prosjektleiar for
helikoptermålingane i NGU, opplyser at dei fekk eit klart nei frå reindrifta til
slike målingar i juni-juli. - Det kom vel ikkje som noka overrasking for NGU at
det er rein i dette området? - Vi hadde håpa at det fanst eit reinfritt område,
og at vi kunne gjera tiltak dersom vi møtte rein. Det vart avvist frå
reindriftsnæringa, og da var det ikkje aktuelt for oss å gå vidare no. Planen er
no at vi skal gjera desse målingane i september etter at reinen er flytta frå
dette området, seier Rønning. Uvisst om gullfunn Målingane blir utførte ved at
helikopteret flyg 60 meter over bakken, under heng ein sonde med elektronisk
utstyr 30 meter over bakken. Magnetisme, radioaktivitet og elektrisk leiingsevne
i fjellet blir registrert. - Jernmalm er svært magnetisk og koparmalmen har
svært god elektrisk leiingsevne. Dei magnetiske målingane er dessutan viktige
for å kartleggja berggrunnsgeologien, forklarer prosjektleiaren. Men kva som
måtte finnast av gull, kan helikoptermålingane ikkje gje svar på. - Gull finst
ikkje i så store mengder at det gir direkte utslag. Ein må kartleggja geologien,
og vita kva for bergartar som kan innehalde gull. Meir eksakte funn krev boring,
og det ligg utafor NGU sitt mandat, seier Rønning. Rønning håpar på godt vêr når
reinflyttinga er unnagjort, slik at målingane i Finnmark kan gjerast før snøen
skaper nye hindringar. Dei helikoptermålingane som står att, er rekna å ta om
lag tre veker, om ikkje regn og skodde gjer arbeidet umogeleg. I løpet av
sommaren, medan reinen beitar ved kysten, blir det gjort målingar med fly inne
på vidda. Til no har Noreg berre kartlagt 14 prosent av område som kan vera
aktuelle for mineralutvinning, medan Finland har kartlagt 100 prosent av sitt
areal og Sverige 90 prosent. Reindriftsskepsis Nils Henrik Sara, dagleg leiar i
Norske Reindriftssamers Landsforbund, er skeptisk til følgjene av
mineralleitinga. - Reindrift og gruvedrift er næringar som ikkje går godt i hop.
Begge næringane er arealkrevjande. For kvar bit beiteland vi mistar må vi
redusera vårt virke. Vi har vår rett til å eksistera og vår plikt til å ta vare
på reindrifta for kommande generasjonar, seier Sara til Klassekampen. Han minner
om at mineralutvinning skal ha elkraft. Vindmølleparkar og kraftliner skal
vedlikehaldast, og det trengst vegar. Folk skal bu, nordmenn får meir pengar, og
skal ha nye hytteområde. - Alt rammar vilkåra for reindrifta, og vi får beskjed
om å tilpasse reintalet til reduserte beiteområde. Vi må heile tida vika for
andre som har bruk for vårt område, seier NRL-leiaren. - Burde NGU sine
undersøkingar stoppast? - Dei kan kartleggja, og ein kan håpa at det kjem ny
teknologi som gjer at ein ta ut verdiane utan å gjera skade for reindrifta. Der
ein kan bruka tunneldrift, er det konfliktdempande. Men dersom store kostnader
med tunneldrift blir eit argument for dagbrot, kan det vera vanskeleg å stansa
det som alt er i gang. Det som skjer under torva speler inga rolle for oss, men
bortsett frå den koparutvinninga Nussir planlegg i Kvalsund, gjeld alle kjende
planar om gruvedrift i Finnmark no dagbrot, legg han til. Mange har store
forventingar til den gullgruvedrifta som det svenske selskapet Arctic Gold AB
planlegg å starta i Bidjovagge i 2013, men Sara er skeptisk. - Verdiane ligg
der, kvifor hastar det med å ta opp alt? Kan det ikkje liggja til ein har
teknologi til å ta det opp på skånsamt vis, spør NRL-leiaren. Lit ikkje på
politikarane Sara har dårleg erfaring med politikarane. - Eg har ikkje møtt
nokon politikar som tar oss på alvor. I det offentlege rommet seier dei andre
ting enn dei seier i møte med oss. Ingen av partia har skjønt kva dette
eigentleg handlar om, seier NRL-leiaren. Skjær i sjøen 

Dagens leder 

Heller ikkje i år kom Gaza-flåten fram til Gaza-kysten. I fjor endte ferda i eit
blodig mareritt i rom sjø. I år sørga byråkrati og politisk sabotasje i Hellas
for at flåten ikkje kom ut av havnebassenget. Ei frustrert norsk gruppe kjem
heim etter nesten to veker i Aten utan å ha komme av flekken. I dag vil dei
oppsummere bomturen som ein politisk siger trass alt, på grunn av forsterka
kritikk av Israels blokade og ny merksemd om Palestina-konflikten og
kvardagslivet i Gaza. Målt mot ambisjonane som norske og andre aktivistar hadde
under førebuingane, kan dette kallast ei fattig trøyst. Synspunktet er likevel
ikkje urimeleg, fordi hovudformålet med «Ship to Gaza» er og blir politisk. Også
om flåten hadde komme fram til Gaza med heile lasta intakt, ville det vore
symbolsk i høve til det som trengst, og i høve til det som faktisk slepp gjennom
grenseovergangane. Blokaden er mindre effektiv enn den var, sjølv om Israel av
militære grunnar stengjer for byggjevarar som sement og stål. Sementen som var
kjøpt til Gaza-flåtens lasteskip, kom ikkje til nytte på byggjeplassar. Men
sementpartiet symboliserer den politiske fallitten som Israel og no også Hellas
er skuld i ved å hindre attreising av den krigsherja Gaza-stripa. Den
sosialdemokratiske regjeringa i Hellas har, i tillegg til alle sine andre
problem, skandalisert seg som handtlangar for Israel. Det er positivt at
regjeringa skjerpar kritikken av Israels blokade, men Utanriksdepartementet rota
seg ut på vidåtta ved å opne for at blokaden kan vera folkerettsleg legal fordi
den humanitære situasjonen på Gaza er noko forbetra. Fråsegna om dette frå UD
sist veke kunne verke som eit arbeidsuhell, men utanriksminister Jonas Gahr
Støre stadfesta innhaldet overfor NTB og Klassekampen. Ei rekkje organisasjonar
og ekspertar har peika på at den kollektive straffeforma utgjer det viktigaste
folkerettsbrotet i Gaza; ikkje graden av humanitære problem. Sjølv om Støre
understrekar at hovudproblemet er politisk, fungerer folkerettsleg tåkeleggjing
som røykteppe over okkupasjon og blokade. Planlegg propagandasak 

Kampanje: Anders Behring Breivik ønskjer å bruke rettssaka mot seg som eit
propagandaframstøt mot «kulturmarxistiske landssvikarar». Det skriv han i sitt
1500-sider lange terrormanifest. 

I uniform: Dette biletet syner Anders Behring Breivik i tempelriddaruniform.
Biletet er henta frå ein video på nettstaden YouTube. 

«Hugs, rettssaka er (frå vår ståstad) ikkje mot deg, men heller ei rettssak mot
regimet», skriv Anders Behring Breivik, mannen som er sikta for å ha sprengt
regjeringskvartalet og avretta 86 ungdommar på Utøya, i sitt manifest. Han
publiserte manifestet på internett kort tid før han detonerte bomba ved
regjeringskvartalet. Delar av skriveriane er kopiert frå den amerikanske
Una-bomberen sitt manifest frå 1995. Vil krevje makta I sine retningslinjer for
andre «tempelriddarar» skildrar Breivik korleis terroraksjonar best skal
utførast og korleis rettssaka etterpå skal snus til å verte eit PR-show for
Breiviks høgreekstreme program. Breivik ventar å verte funne skuldig i drapa.
Han skal likevel ha erklært seg uskuldig i brotsverk, av di drapa i hans meining
er moglege å rettferdiggjere i kampen mot Islam og vestlege medløparar. Han skal
fortelje retten at drapet på dei til saman 92 verjelause menneska var
«sjølvforsvar, gjennom eit forkjøpsangrep». I rettssaka skal Breivik krevje at
Stortinget gjev opp kontrollen av landet til eit rådsorgan av «dei 20 mest
dedikerte og pålitelege konservative / patriotiske leiarar i landet». Han skal
krevje tid til å etablere unntakstilstand og ein lojal hær av om lag 2000
soldatar. Breivik syner stor sjølvinnsikt i manifestet: «Når du er ferdig med å
presentere krava dine, vil dommarane og publikum etter alt å døme le rumpa av
seg og nedlate deg for å vere latterleg». Alt dette skal Breivik ta med største
ro, for å la den langsiktige bodskapen sive inn. «Ved å presentere dei følgjande
skuldingane og krava i største alvor, førebur vi alle som lyttar for konfliktane
og scenaria som kjem. Dei vil le i dag, men i bakhovudet vil dei ha ein smule
frykt, respekt og beundring for vår sak og den alternative autoriteten vi
utgjer». - Treng samd advokat Alle Breiviks rørsler stadfestar at han følgjer
retningslinjene i sitt eige manifest til punkt og prikke. Sjølve terroraksjonen
var òg heilt i tråd med Breviks program (sjå undersak). Han overgav seg utan
motstand til politiet, for å få ei rettssak. Han har erklært å stå bak
terroraksjonen. Han bad om eit ope fengslingsmøte, for å få kringkasta sitt
program. Han bad om ein spesifikk advokat, Geir Lippestad, til å forsvare seg. I
manifestet ber Breivik innstendig sine meiningsfeller om å aktivt leite etter
ein «nasjonalistisk orientert» advokat. Advokaten treng ikkje skrive under på
Breiviks metodar (massedrap), men må vere «villig til å hjelpe deg ideologisk»
ved å mellom anna gje terroristen ein tempelridder-uniform han kan ha på seg
under rettssaka og byggje ein sak mot «regimet». Lippestad er tidlegare kjent
for å ha forsvart Ole Nicolai Kvisler, som i 2001 vart dømt for det rasistisk
motiverte drapet på Benjamin Hermansen. Klassekampen har ikkje lukkast i å få
ein kommentar frå Lippestad om kva han tykkjer om å verte karakterisert slik av
Breivik, eller om han vil gå med på Breiviks krav. Til NRK seier Lippestad at
han ikkje veit kvifor Breivk ba om nettopp han. Krev å lese opp manifest Eit av
Breiviks krav til ein skikka advokat, er å la Breivik lese opp sine innleiande
og avsluttande fråsegner til retten. I fråsegna samanliknar han seg med Sitting
Bull og andre indianarhøvdingar som kjempa mot utalandske imperialistar. Breivik
trur alle muslimar vil innføre sharia, og at det er kristnes plikt å kjempe mot.
Slik han ser det har Europa vore i borgarkrig sidan 1999, då vestlege
Nato-styrkar kjempa mot kristne serbarar for å verje muslimske kosovoalbanarar.
Han ser for seg ein tre-fasa krig kor muslimane gradvis vil forplante seg til å
stå for halvparten av Europas befolkning innan 2083. Fleire høgreekstreme har
spurt seg om kvifor han gjekk til åtak på « nordmenn » og ikkje direkte på
muslimane. Brevik svarar på dette i manifestet: Slik han ser det er muslimane
«ville dyr», som ikkje kan skilje mellom rett og gale. Heller bør kristne gå til
åtak på « multikulturalistar » og andre vestlege som tillet muslimsk
innvandring, skriv Breivik. Undertrykt? 

Dagens leder 

Ein del av drapsmannens rettferdiggjering av massakren og terrorbombinga har
vore at synspunkta hans ikkje har fått komme fram på normalt vis. Ut frå
politiforklaringar og det såkalla « manifestet » hans får ein nærast inntrykk av
at han gjekk berserk mot barn, unge og tilfeldige sivile fordi han ikkje fekk
inn krigsretorikken sin som innlegg i avisene. Dette går inn i ein mytologi om
at kritikarar av innvandring, islam og multikulturalisme ikkje kjem til orde,
slik at ekstreme ytringsformer har vorte framprovoserte. Medan Siv Jensen og
andre på sentralt nivå i Framstegspartiet nyttar den politiske unntakstilstanden
til å setja opp sin mest foruretta mine når partiets medansvar for eit forpesta
klima blir trekt fram, er Anfindsen prisverdig audmjuk etter terrorhandlingane.
Det same gjeld Frps ordførar i Askøy, Knut Hanselmann, som seier til Bergens
Tidende at partiet bør dempe språkbruken og slutte å snakke om at innvandring
øydelegg norsk kultur. 

Uansett kven Berg siktar til med denne halvkveda visa, gjev dette næring til den
same mytologien. Berg sjølv og sentrale Frp-folk er blant dei som har hatt raud
løpar til nyheits- og aktualitetssendingar med den eine dystopien verre enn den
andre om det fleirkulturelle samfunnet. Medieforskar og skribent Elisabeth Eide
seier til det antifascistiske tidsskriftet Searchlight at somme element har
funne ut at det gjev makt å opptre med ein offerretorikk, som ho meiner
forgiftar den politiske debatten. Ho avviser at forskrudde sinn kan utvikle seg
fordi det ikkje har vore debatt og argument. Tvert om har det grodd fram eit
klima som har gjeve massemordaren ei kjensle av å ha mange med seg, som ho
seier. Farleg språk 

Dagens leder 

Den svenske forfattaren Ola Larsmo, som er leiar av svenske PEN og som fekk
Bjørnsonprisen i 2008, skriv i Dagens Nyheter om korleis språket kan bane vegen
for massemord. Det er neppe råd å finne ei enkel forklaring på vanvitet sist
fredag, heller ikkje i språket. Men det blir no frå mange hald retta søkjelys
mot langtidsverknadene ei aggressiv og hatefull språkføring - såkalla «
hatespeech » - kan ha for å flytte grenser på nesten usynleg vis. Larsmo minner
om hetsen mot innvandrarane i Sverige på 1990-talet, som forandra samfunnet
langt meir dramatisk enn dei som stod midt oppe i det då kunne forstå. Tidlegare
Oslo-biskop Gunnar Stålsett har eit tilsvarande bodskap, når han i Klassekampen
i dag seier det vil vera eit svik mot ofra frå 22. juli 2011 om norske
politikarar vender tilbake til ein ekskluderande og stigmatiserande retorikk.
Her er det lettast å rette peikefingaren mot Framstegspartiet, men Stålsett
refsar også ordbruken regjeringa har gripe til for å rettferdiggjera
innstrammingar i asylpolitikken. Han seier at retorikk skaper nye realitetar, og
at det er naudsynt å bli meir kjenslevar for stigmatiserande språkbruk. Det er
mange historiske døme på at langvarig, negativ språkleg stempling byggjer opp
fiendebilete som riv ned sperrar mot vald og overgrep. Ein treng ikkje gå til
Nazi-Tyskland og holocaust, sjølv om « Goebbelspropaganda » er eit omgrep som
blir ståande. I den uhyggjeleg realistiske spelefilmen «Hotel Rwanda» ser vi
korleis hutu-militsen piskar opp stemninga ved hyl og skrik i radiosendingane om
tutsiane som « kakerlakkar », før blodbadet startar. Ein kakerlakk er lettare å
trakke under foten enn grannen som er tutsi. Ola Larsmo hentar fram ei skildring
av den kroatiske forfattaren Slavenko Drakulic, om korleis serbiske soldatar i
fleire timar før massakren i Srebrenica hissa kvarandre opp ved å snakke ned
menneskeverdet til sine muslimske offer. Larsmo har ikkje tru på språklege
forbod eller sensur, men meiner at alle har sin del av ansvaret: «Det er ein
kamp om ord. Kvar dag må vi tenkje på korleis vi nyttar dei». 

Vaskehjelp 

Dagens leder 

* Arbeidsminister Hanne Bjurstrøm har klart å provosere nyliberalistane i Civita
og Dagens Næringsliv. I eit intervju med Dagsavisen i helga sa Bjurstrøm at
Norge ikkje må bli eit « Kuwait light » , der underbetalte arbeidstakarar frå
fattige land gjer jobbane nordmenn ikkje gidd å ta sjølve. Bjurstrøm meiner det
er « frastøtende » at mange ser ut til at det er greitt å sette til side
tryggleik, anstendig lønn og ryddige arbeidsforhold, samtidig som vi sjølve blir
rikare. «Jeg har alltid lurt på hvem som vasker for vaskehjelpen», seier
statsråden. Ho understrekar at ho ikkje vil ta avstand frå at folk kjøper hjelp
i heimen, men meiner også desse arbeidarane må få ordna lønns- og arbeidsvilkår.
* «Hvem baker brød til bakeren? Hvem klipper håret til frisøren?» harselerer
Dagens Næringsliv på leiarplass. «Hvem lager skomakerens sko?» held Civitas
Kristin Clemet fram på sin blogg. Clemet meiner det er merkeleg at Bjurstrøm
ikkje har betre forståing for «den spesialisering og arbeidsdeling som er en
helt naturlig del av vår velstandsutvikling». Ho skuldar statsråden og
venstresida for å sjå ned på vaskehjelper, samtidig som ho meiner det må vera
positivt at menneske frå fattige land får jobbe seg ut av fattigdom i Norge,
iallfall om dei får «lovlig og ikke tariffstridig lønn». * Argumentasjonen mot
Hanne Bjurstrøm er nok langt skitnare enn golva til Kristin Clemet og Dagens
Næringsliv. Dei seinare åra har det vorte avdekte grove tilfelle av sosial
dumping i fleire bransjar. Reinhaldsarbeidarane er blant det mest underbetalte,
og reinhaldsbransjen slit med svart arbeid. Også i private heimar er det skitne
arbeidsforhold. Ei undersøking for Skatteetaten i 2009 viste at ein av fire
kjøper tenester svart, særleg vaskehjelp og snekkartenester. Det er positiv at
arbeidsministeren kjempar mot sosial dumping, og vi deler hennar frykt for at
Norge skal utstyre seg med ein underbetalt underklasse som gjer arbeidet vi
ikkje vil ta sjølve. Vi treng desse hendene i norsk arbeidsliv i åra framover,
men vi treng dei meir i offentleg helse og omsorg enn som svarte vaskehjelper
for private. Rekneskap 

Dagens leder 

* Når ansvarlege politikarar snakkar om « utfordringar » og « innvandring » i
same setning, er det grunn til å spissa øyra. Tysdag vil det bli lagt fram ein
rapport frå eit regjeringsoppnemnt utval som i to år har drøfta
velferdsordningar og migrasjon, og råd om velferdsordningar framover. Regjeringa
ville vita om det trengst endringar på grunn av «utfordringene som følger med
økt innvandring». Tidlegare i år kom ein forskarrapport om yrkesdeltaking blant
ulike innvandrargrupper frå 1970 til 2000, tinga av dette utvalet. Den
rapporterte, slik NTB refererer, om ein tendens til at innvandrarane etter kvart
fall ut av arbeidslivet og over på ulike trygdeordningar. Etter 10-15 år var to
av tre uføretrygda, medan to av tre etniske nordmenn i same aldersgruppe var i
jobb. * Sia vi førebels ikkje kjenner innhaldet i rapporten, kan vi berre nemna
nokre spørsmål som det kan vera greitt å ha i bakhovudet når den skal lesast:
Kor mange av dei innvandrarane som har blitt trygdemottakarar, har hatt både to
og tre tunge jobbar, eller jobba meir overtid enn nokon nordmann i industrien på
1970- og 1980-talet? Kor mange av dei var krigsskadde? Korleis verdset norske
styremakter den uunnverlege arbeidskrafta som kom utanlands frå, og som var klar
til å gå rett inn i jobb, utan at oppvekst og skolegang hadde kosta den norske
staten fem øre? Når skal norske styremakter prioritera å la alle dei utanlandske
faglærte ekspertane som vaskar golv, få lov til å gjera jobbar dei er
kvalifiserte for? * Kontaktutvalget mellom innvandrarbefolkninga og
myndigheitene (KIM) fryktar ifølgje NTB at den rapporten som kjem no, kan bli
ein avansert innvandrarrekneskap, og at generelle utfordringar knytte til
velferdsstaten kan bli framstilte som eit innvandrarproblem. Fleire kan ha grunn
til å dela denne uroa. Når det gjeld barn som har budd i Noreg heile sitt liv,
har vi sett skremmande eksempel på at «innvandringsregulerende hensyn» er
avgjerande for om dei får lov til å bli her. Risikerer vi også at
«innvandringsregulerende hensyn» skal styra vesentlege delar av
velferdspolitikken? Vil hente jagarflya heim 

Vil heim: Regjeringa vil trappe ned Libya-innsatsen og kalle fly heim.
Forsvarsdepartementet er redd det vert for få fly att til å forsvare Nord-Noreg.

På hell: Statsminister Jens Stoltenberg, her på vitjing på Bodø Hovudflystasjon,
leiar ei regjering som vil trappe ned bombinga av Libya. SV står ikkje aleine.
Foto: Jan-Morten Bjørnbakk, Scanpix 

SVs landsstyre vedtok laurdag at norske fly skal vere ute av Libya innan 31.
juni. «SV aleine om kampfly-nei» var overskrifta i Aftenposten - Ap og
Senterpartiet ville ikkje gå god for dødlinja. Internt i regjeringa er
situasjonen annleis: Entusiasmen for bombinga er dalande i alle tre parti, og
regjeringa ønskjer å trappe ned den norske innsatsen og trekkje fly heim, om
ikkje alle. Det fortel kjelder høgt oppe i alle dei raudgrøne partia og i
regjeringsapparatet til Klassekampen. Usemja går på når alle norske fly skal
vere ute. - Intensjonen er nokså lik mellom regjeringspartia, seier Trygve
Slagsvold Vedum, parlamentarisk leiar i Senterpartiet. Lei av å aksle tyngste
børa Lysten til å trappe ned bombinga har to utspring: For det første er
regjeringa lei av at Noreg tek på seg så mange flygingar og andre Nato-land så
få. Dei seks F16-flya Noreg har sendt, har flydd over 15 prosent av bomberaida,
eit enormt tal i og med at USA, Storbritannia og Frankrike har så mykje større
flyvåpen. Meldinga frå kjelder i Utanriksdepartementet (UD) er at «byrda må
verte jamnare fordelt». Dette skal verte eit sentralt emne for Noreg når den
opphavlege Nato-operasjonen er slutt 31. juni og medlemslanda skal forhandle om
bidraga til ein ny operasjon. Ei kjelde hevdar somme Nato-land er uvillige til å
sende fly av di dei følar Nato bryt FN-mandatet om å berre verne sivile, ikkje
drepe Gaddafi. Førre helg bomba Nato-styrkar huset til Gaddafis son i Tripoli.
Libyske styresmakter hevdar sonen og tre av borna hans døydde i angrepet. Alle
Klassekampens kjelder i regjeringsapparatet strekar likevel under at Noregs
posisjon er at FN-mandatet ikkje er brote. - Tærer på ressursane Kjelder i UD
stadfestar det Klassekampen tidlegare har skrive: Dei har aldri vore lystne på
krigen, heller ikkje no. Forsvarsdepartementet har vore ivrigare, men no må også
ei områ seg. Det byrjar nemleg verte for mange norske fly i beredskap til å fly
over Libya, og for få til å verne Nord-Noreg. - Per i dag er vi i stand til å
løyse Libya-oppdraget, forsvare oss sjølve og halde dei andre pliktene våre til
Nato. Men det er heilt rett at det tærer på ressursane våre å vere så tungt inne
i Libya, seier Roger Ingebrigtsen, statssekretær i Forsvarsdepartementet. - Det
er ein innsats som ikkje kan ha en uendeleg tidshorisont. Det vil vi rett og
slett ikkje klare, korkje økonomisk, materielt eller med tanke på personell,
uttalar han til Klassekampen. Noreg har 57 jagarfly. Av desse er mellom 25 og 30
klar for skarpe oppdrag, og seks av desse er stasjonert på Souda-basen på Kreta
for å fly oppdrag over Libya. Då krigen starta informerte forsvaret UD om at
maksimalt seks fly kunne sendast. Men for å halde seks fly på vengene, må fleire
vere i beredskap. Dagens Næringsliv kunne fredag fortelje at Noreg til no har
bomba Libya for 130 millionar kroner. Det kjem fram i eit internt notat frå
statsminister Jens Stoltenberg. Bombene Noreg brukar mest, kostar mellom 200.000
kroner og 400.000 kroner, i tillegg kjem driftsutgifter på 65.000 kroner per
time per fly. Stoltenberg skal ha spøkt med at ein sjukeheimsplass kostar mellom
500.000 og 900.000 kroner. Stoppar ikkje bombinga 

Skvis: Sjølv om FNs generalsekretær ber om «våpenkvile på flekken», vil ikkje
Nato og Noreg parkere bombeflya. 

Protest: Aktivistar frå Det pakistanske arbeidarpartiet protesterer mot Natos
militæraksjon i Libya. Noreg vil ikkje stanse bombinga før etter at Gaddafi har
gått med på våpenkvile. Foto: Arif Ali, AFP/scanpix 

FNs generalsekretær Ban Ki-moon bad onsdag om «våpenkvile med éin gong» i Libya.
Dimed får Noreg eit problem: Som Nato-land bombar vi no landet på mandat frå FN.
Kva gjer vi, når FNs øvste leiar ber om slutt på krigshandlingane?
Utanriksdepartementet vil ikkje la seg binde: Dei meiner kravet frå Ban Ki-moon
er retta til Muammar al-Gaddafi og dei libyske opprørarane, ikkje til oss som
bombar frå lufta. Først når våpenkvila på bakken er på plass, kan vi sende
bombeflya heim. - Dersom ei våpenkvile blir innført og respektert over lengre
tid, vil det endre situasjonen i høve til vårt militære engasjement. Men der er
vi ikkje i dag, seier Gry Larsen (Ap), statssekretær i Utanriksdepartementet.
Det same seier Svein Roald Hansen (Ap), nestleiar i Stortingets utanrikskomite:
- Straks partane inngår våpenkvile, vil bombinga slutte. - Går ikkje utan Nato
Jusprofessor og ekspert på folkeretten Geir Ulfstein tek ikkje argumentasjonen
for god fisk. - Det er heilt klart at Gaddafi og opprørarane ikkje kan komme
fram til ei våpenkvile som Nato ikkje er med på. Nato er jo ein stridande part,
identifisert med opprørarane, seier Ulfstein til Klassekampen. Dagfinn Høybråten
(KrF) i utanrikskomiteen på Stortinget seier det «ikkje vert fred av at Nato
einsidig sluttar bombinga». I staden rettar han peikefingeren mot Gaddafi: -
Heile grunnen til FN-mandatet og Nato-operasjonen er å verne sivile. Utan nokon
garanti frå Gaddafi om at overgrepa vil slutte, vert det ikkje noko avtale, og
ikkje noko våpenkvile, erklærer Høybråten. Sidan han har lita tru på at Gaddafi
kan halde ei slik garanti, kan ei våpenkvile verke fjern. - Gaddafi har lufta
våpenkvile fleire gongar, utan å stogge sine eigne krigshandlingar. Difor skal
ein ha lita tiltru til at Gaddafi vil halde ei slik avtale, seier Høybråten. -
Men kan vi halde fram å bombe på FN-mandat når FNs øvste leiar ber om slutt på
krigen med éin gong? - Det er dilemmaet i dette. Siktemålet må vere ei politisk
løysing, ikkje ei militær ei. Difor må vi ta Ki-moons oppfordring på alvor. Men
som sagt: Det vert ikkje fred av ei einsidig våpenkvile frå Nato si side. Det
ville vere å undergrave all jobben som er gjort, avsluttar Høybråten. FN har
ingen « sjef »; Ban Ki-moon er sekretær for organisasjonen. Folkerettsekspert
Geir Ulfstein strekar under at Ban Ki-moon ikkje kan sjefe over Sikkerheitsrådet
som har godkjent bombinga. - Han har ikkje autoritet til å setje ein resolusjon
frå Sikkerheitsrådet til sides. Men resolusjon 1973, som gjev mandat til å verne
sivile, gjev Nato-landa ein rett til å bombe, ikkje ein plikt til å gjere det.
Dimed kunne Nato ha stansa bombinga når som helst, utan å bryte resolusjonen frå
Sikkerheitsrådet. Sidan Ban Ki-moon ikkje kan instruere landa i å stanse
bombinga, tolkar Ulfstein utspelet som ei «politisk oppfordring». Fred best for
dei sivile? - Eg trur ikkje noko på at generalsekretæren vil utfordre landa i
sikkerheitsrådet og gå ut med krav om våpenkvile som dei ikkje støttar. Han er
sekretær for sikkerheitsrådet òg. Eg trur ganske sikkert han har støtte i rådet,
seier han. Gry Larsen i Utanriksdepartementet meiner ikkje det er noko motsetnad
mellom at Noreg skal verje sivile og samstundes ikkje straks rettar seg etter
FNs bøn om våpenkvile. - Det kjem meldingar om sivile tap kvar dag. Kan
regjeringa vere sikker på at luftkrigen ikkje har gjort situasjonen verre for
dei sivile som FN, Nato og Norge skal verje? - Det var riktig å følgje opp FNs
vedtak militært, fordi Gaddafi så klart gav uttrykk for at han ville forfølgje
også sivile i Benghazi. Han har framleis ikkje komme på betre tankar. Men ei
verifiserbar våpenkvile på bakken, som Ban Ki-moon ber om, vil gjere det lettare
å komme i gang med forhandlingar om ei politisk løysing, seier Larsen.
Sosialkontor 

Dagens leder 

* Når partileiaren opnar landsmøte, er det lov å ta i litt ekstra. Slike talar
skal framfor alt vera til kveik i eigne rekkjer og vekke merksemd om partiet, og
vi er frå alle parti vant til eit demagogisk slingringsmonn. Men talen som Siv
Jensen heldt på Frp-landsmøtets opningsdag, gjekk over alle grenser, sjølv til
Frp-tale å vera. Tre dagar etter at Brochmann-utvalet hadde gjort detaljert
greie for det kompliserte forholdet mellom migrasjon og velferdsytingar, gav Siv
Jensen - som så gjerne vil styre landet saman med Høgre - faktiske forhold på
båten i ei populistisk oppvisning for å slå mynt på fordommar, mytar og
mistydingar om innvandring og trygder. * Siv Jensens retoriske hovudpoeng var at
Norge ikkje skal vera «verdas sosialkontor». Ho vil «skilje kraftig» mellom dei
som er norske statsborgarar og ikkje, og tida skal vera over for at ein berre
«skal sette foten på norsk jord for å ha fulle trygderettigheter». Eit kort, men
avslørande intervju i Aftenposten viser at Jensen ikkje har nokon plan for
korleis trygderettane skal kuttast, og ho kan ikkje nemne døme på at ein får
fulle trygderettar av å setje foten på norsk jord. Ho underslår at det er
EØS-avtalen som kan føre til urimelege trygdeutslag under arbeidsinnvandring i
EØS-området, for å få trygdespøkelset til å passe inn i partiets store
forteljing om innvandrarar som strømmer til Norge for å snylte på
velferdsordningane. * Frp spelar alltid innvandrarkortet når det buttar mot, og
etter Siv Jensens oppspel vart dette gjort i kjent stil på landsmøtet. Nestleiar
Per Sandberg la fram ein fengselsreform som skal ta velferdsordningar vekk frå
utanlandske fangar. Oslos Frps stortingsrepresentant Christian Tybring-Gjedde
gjekk så langt at utanriksminister Jonas Gahr Støre skulda innlegget hans for å
gje assosiasjonar til rasetenking. Frp har historisk peika på reelle problem i
integreringspolitikken, og inviterer nå Høgre og Ap til dialog på feltet. Men
for det verdikonservative Høgre, som er ein meir realistisk dialogpartnar enn
Ap, må grunnhaldningane blant Frps fremste tillitsvalde vera djupt
problematiske. - Soldatane kjem i vegen 

Krig: - Det er ikkje vestlege soldatar som trekk med seg bistand i Afghanistan.
Dei vaktar stort sett sin eigen flyplass, seier Raudt-leiar Turid Thomassen. I
to veker har ho reist rundt og intervjua vanlege afghanarar. 

Afghanistans framtid: Ein borneskole for både gutar og jenter i Faizabad får
besøk av Raudt-leiar Turid Thomassen. Skolen har 600 elevar og er driven av
USAID og Afghanistan-komiteen i Noreg (AiN). Foto: AiN 

Raudt-leiar Turid Thomassen er akkurat komen heim etter å ha reist rundt i
Kabul, Faizabad, Kunduz, Mazar-i-Sharif og andre stader i Nord-Afghanistan. -
Når eg på berre to veker har prata med fleire afghanarar enn ein som har
representert norske styresmakter på seks turar, seier det litt om kor fjernt
Noreg står frå folket vi liksom skal hjelpe, fortel Thomassen til Klassekampen.
Ei openberring fekk ho då ho vitja ISAF sin militærbase i Kunduz. - Det einaste
dei gjer, er å passe på sin eigen militære flyplass. Det er stort sett ingen av
soldatane der som rører seg langt frå leiren. Dei einaste afghanarane dei hadde
kontakt med, var dei som ber inn vatn og andre forsyningar til basen. Kva bilete
får soldatane av afghanarane då? Og kva bilete får afghanarane av oss? Vi skal
hjelpe folk vi ikkje treffer, seier Thomassen. - ISAF kjem i vegen Den
offisielle grunngjevinga bak okkupasjonen av det fjellrike landet har endra seg
etter kvart. Etter at Taliban-styret vart styrta og Osama bin-Laden vart jaga på
flukt, byrja særleg norske styresmakter leggje vekt på vår plikt til å hjelpe
dei afghanske sivile, og særleg kvinnene. Soldatane våre gjer det mogleg å få
fram bistand, og trekk vi oss ut kjem Taliban og raserer jenteskolane, er
meldinga frå Utanriksdepartementet. Thomassens erfaringar er at det er stikk
motsett. Ho merka seg at Afghanistan-komiteen i Noreg, som har tretti års
erfaring i landet og som hjelpte ho med reisa, nektar drive bistandsprosjekt i
nærleiken av soldatane. - Dei ville ikkje verte knytt opp til okkupasjonen,
fortel Thomassen. - Afghanarane eg prata med, til dømes lærarane, ser ikkje
koplinga mellom okkupasjon og bistandsarbeid. Dei bistandsprosjekta som
fungerer, slik som skoleprosjektet i Faizaba og vasspumpa i landsbyen like ved,
fungerer av di dei har støtte hos dei som bur der, ikkje fordi dei vert vakta av
soldatar. Soldatane kjem og går. - Om vi trekk soldatane våre heim, trur du
ikkje Taliban vil setje ein stoppar for alle desse prosjekta? - Er Taliban så
sterke som vi i Noreg trur? Leiaren for ein landsby eg vitja, sa at også Taliban
må ha med seg lokalbefolkninga. Difor tillet dei bistand i områda dei
kontrollerer. Jenteskolar tolererer dei ikkje, men folk i landsbyen meinte dette
var eit av krava Taliban måtte fire på i ein diskusjon om framtida for landet.
Slike krav må komme frå afghanarane sjølve, seier Thomassen. At USA har lukkast
drepe bin Laden, var det ingen afghanarar som trakk fram. Korrupsjon Thomassen
kom òg i kontakt med ein sikkerheitsansvarleg for FN. Thomassen meiner han er
symptomatisk for det vestlege nærværet i landet: - Han sa at han ikkje lika
landet i det heile, men at det var der pengane låg for han og dei innleigde
vaktene hans. At det finst pengar i systemet, fekk Thomassen tydeleg illustrert:
- Han frå FN var mykje på telefonen med ein afghansk minister. Tidlegare hadde
han måtte betale 50 dollar for visum til kvar ny vakt han ville ha inn. No hadde
prisen auka til 5000 dollar, så då pruta dei over telefonen. Eg vart overraska
over at det fanst så mykje pengar å stikke under bordet, seier Thomassen og slår
ut med armane. Småbrukarar og føretakseigarar sa ifølgje Thomassen at dei alltid
måtte ha med seg pengar om dei skulle vitje offentlege kontor. - Kva vil du seie
til utanriksminister Jonas Gahr Støre og forsvarsminister Grete Faremo etter å
ha prata med afghanarane? - Hent soldatane heim. Afghanarane, om dei er
pashtunarar, tadsjikar eller usbekarar er som folk flest. Dei vil ha tryggleik.
Då kan vi ikkje tvinge vår mentalitet på dei. - Då vert det få jenteskolar? -
Jau, men vi må stole på at kvinnene greier å ta knekken på mørkemennene sine,
slik kvinner alltid har gjort, avsluttar Thomassen. Nådelaust oppgjer med SV 

Refsar: - Det er skilnad på å svelgje kamelar og å ri dei, seier Tore Linné
Eriksen om SV. Han meiner leiarar som Kristin Halvorsen og Erik Solheim er ei
hindring for at partiet igjen skal få ein sosialistisk profil. 

Klar for nye oppgåver: Tore Linné Eriksen trur ikkje det politiske livet hans er
over, sjølv om han melder seg ut av SV, som han har vore med i sidan han var 16.
Til lokalvalet stemmer han Raudt. 

Det vekte oppsikt langt opp i partileiinga då Klassekampen kunne melde at
SV-veteranen Tore Linné Eriksen har gått ut av partiet, etter å ha vore medlem
sidan oppstarten i 1961. Andre med lang fartstid i det sosialistiske partiet har
spurt seg kvifor. - Om det berre var slik at SV ikkje hadde greidd å styre
landet i riktig retning raskt nok, kunne eg synt «revolusjonært tålmod». Men med
SV i regjering har Noreg med raske skritt vorte endå meir av ein miljøversting,
ein imperialistisk pådrivar og ein krigsnasjon, seier Eriksen til Klassekampen.
- Store endringar må til Han retter ei lang liste skuldingar mot partileiinga: *
Utviklingsminister Erik Solheim er for tett knytt til vestlege land,
næringsinteressene og miljøpolitikken deira (sjå side 10 til 12). * SV-leiar
Kristin Halvorsen var som finansminister meir interessert i å berge kapitalismen
gjennom finanskrisa enn å utfordre han. * Leiinga har marginalisert radikale
fagfolk og grasrota, og omgjer seg heller med eit korps lojale rådgjevarar. -
Hadde dei hatt ideologien i ryggmargen, ville dei sett at Nato ikkje er noko
hjelpekorps i Libya, at den globale finanskrisa ikkje var eit lite dupp i
avkastninga på oljefondet og at IMF ikkje er nokon hjelpeorganisasjon, erklærer
Eriksen. - Skulle partiet verte meir slik du ønskjer det, måtte Halvorsen og
Solheim gått av? - Ja. Dei har eit anna mål for partiet enn eg har - å halde på
regjeringsposten og hindre at Ap vert endå litt verre. Det er i det heile
problematisk at Solheim, som aldri ville hatt nubbesjans til å verte nominert i
2001, får stå opp att som minister og stake ut kursen i viktige spørsmål. Starta
før 2005 SV-arar har tidlegare vore misnøgde med kompromissa SV har gått med på
i regjeringssamarbeidet med Ap og Sp. Den norske deltakinga i okkupasjonen av
Afghanistan har vore tung å svelgje, det same har gasskraftutbygging og Statoils
oljesandprosjekt. Seint i januar trakk leiaren av Oslo SVs internasjonale gruppe
seg i protest mot bombinga av Libya, saman med åtte andre partimedlemmer.
Eriksen var blant dei som støtta regjeringsdeltakinga i 2005, eit standpunkt han
held fast på. Slik han ser det, starta « forfallet » i partiet lenge før: - Eg
såg det då eg melde Frank Rossavik si bok om SVs historie i Ny Tid. Der ser ein
kor hardt leiinga dei siste 20 åra har jobba for å marginalisere kritiske
røyster. Difor har eg ikkje noko tru på opprør nedanfrå i partiet. Slik det er
no gjer regjeringa eit vedtak, så tek SV-toppane det ned til partiet og så vert
det eit lojalitetsspørsmål om ein støttar politikken. Etter å ha fjerna seg frå
partiet sidan tidleg 1980-tal, og heller arbeidd aktivt i mellom anna Nei til
EU, Attac og Utviklingsfondet, freista Eriksen involvere seg i SV etter
brakvalet i 2005. Han vart skuffa. - Eg fekk Internasjonalt utval til å spørje
Solheim om han kunne starte ei utgreiing om radikale alternativ til den
nyliberale utviklingspolitikken. Han sette inn folk som var greie, men som
mangla erfaring og kompetanse. Til å leie det sette han den borgarlege
KrF-politikaren Gunstein Instefjord. Etter det torde eg ikkje ta fleire slike
initiativ. Vi bad om brød, men fekk kasta steinar på oss, seier Eriksen. Ifølgje
han er det lettare å gje slepp på ungdomskjærleiken til partiet, «når det ikkje
har vore nokon intimitet i forholdet på 35 år». - Dette er ikkje noko politisk
sjølvmordsbrev. Politisk er eg ikkje arbeidslaus, seier Eriksen lurt. Stemmer
Raudt Eriksen strekar under at han har stor respekt for andre radikale SV-arar
som framleis vil stå i partiet. Han legg heller ikkje skjul på at til
kommunevalet vil han stemme Raudt, for å hjelpe sin gamle ven og SV-avhopparen
Reza Rezaee i kampen om ordførarvervet. - Kjem du til å melde deg inn i Raudt? -
Nei, er Eriksens knappe kommentar. - Dyrk ikkje avmakta 

Forsvar: I kjølvatnet av at Tore Linné Eriksen har meldt seg ut av SV, fortel
utviklingsminister Erik Solheim at det er vanskeleg å halde seg ideologisk rein
i politikken. 

Pragmatikar: Miljø- og utviklingsminister og tidlegare SV-leiar Erik Solheim
tykkjer det er leit at veteranen Tore Linné Eriksen forlet partiet, men
forsvarar kompromissa partiet har gjort. 

Miljø- og utviklingsminister Erik Solheim (SV) har fått så øyro flagrar av
SV-veteranen Tore Linné Eriksen. Eriksen melde seg nyleg ut av partiet, av di
han er mismodig over at partiet har gjeve opp å leggje fram alternativ til
kapitalisme og Natos krigspolitikk. Han trudde ikkje SV kunne verte sosialistisk
med Solheim og partileiar Kristin Halvorsen i toppsjiktet. Frå sitt kontor i
Utanriksdepartementet åtvarar Solheim mot at SV for ein kvar pris skal halde seg
«rein og rank». - Venstresidas arvesynd er kjærleik til avmakt. Den norske
venstresida har 100 års tradisjon for å stå utafor og kritisere, det same har SV
i heile si historie fram til vi gjekk inn i regjering. Slik eg ser det, handlar
heile den politiske kampen om å få møkk på hendene, seier Solheim. - Vær
realistisk Solheim syner til Hornsrud-regjeringa av 1928, Aps første regjering.
- Dei feira at dei var mot heile systemet, og gjekk av etter nokre veker. Eg har
aldri høyrt nokon klage på at Gerhardsen la om kursen og heller gjekk inn og såg
kva Ap realistisk kunne gjere med samfunnet. - Men om SV til liks med Ap skal
vere så pragmatiske, forsvinn ikkje ein rekke standpunkt ut av Stortinget? No
som SV ikkje er mot Nato-medlemskapen, er det ingen på tinget som er det. Heller
ikkje Libya-krigen har motstandarar på tinget. - Det er ein høgst reell fare at
vi legg oss for tett opp til Ap. Det er ei dagleg vurdering eit parti som SV må
gjere seg. Samstundes har vi ein altfor lettvint haldning til krig her i Noreg.
Libya-krigen starta ved at dei borgarlege kravde at vi skulle fyke inn i eit
land dei ikkje visste hovudstaden sitt namn. Vi var med å sikre ein meir
nyansert, norsk deltaking, seier Solheim. - Eriksen seier i klartekst at du og
partileiar Kristin Halvorsen burde trekkje dykk? - Det er fair enough. Om ein er
usamd i vår linje, er det heilt naturleg at ein meiner vi bør gå. Eg får ikkje
noko dårlegare forhold til Eriksen av det. Eg vil òg rose han for den
fantastiske evna han har til å mobilisere folk rundt Nord-Sør-spørsmål. Det er
leit at han går ut av partiet, seier Solheim. Kapitalismen står fast Eriksen
skuldar partileiinga og Solheim for å ha neglisjert det ideologiske arbeidet,
slik at då finanskrisa kom i 2008, var dåverande finansminister Kristin
Halvorsen mest interessert i å berge kapitalismen, i staden for å fortelje folk
kva veikskapar krisa synte i kapitalismen. - Då krisa kom, starta Halvorsen
motkonjunkturpolitikk for å halde hjula i gong, nett det alle rosar Roosevelt
for å gjere på 30-talet. Slik fekk Noreg reallønsauke og lågast arbeidsløyse i
Europa. Det er det folk treng og vil ha i krisetider, ikkje ein studiesirkel i
kapitalismens funksjonsmåtar, humrar Solheim. - Men SV kunne jo prinsipielt ivra
for eit alternativ til kapitalismen? - Kva alternativ har vi? Eg har førebels
ikkje sett noko gjennomtenkt alternativ til kapitalismen. Det finst ulike typar
kapitalisme - amerikansk, kinesisk, nordisk og så vidare - og arbeidet med å
reformere delar av han er riktig og viktig. Det eit parti som SV bør gjere, er å
jobbe dag og natt for å styrke den delen kor det finst alternativ. - Bolivia
isolerte seg sjølv I Klassekampen i går drog Eriksen fram klimakonferansen i
København i fjor, kor Solheim skal ha kalla inn norske diplomatar og fortalt dei
at dei måtte isolere Bolivia sitt framlegg til ein radikal klimapolitikk, kor
vestlege land skulle plikte seg til å betale « klimagjelda » til fattige land.
Solheim forsvarar seg slik: - Det var ikkje vi som isolerte Bolivia. Dei
isolerte seg sjølv. Øystatane, som det er eit spørsmål om liv og død for om
havet stig, og alle afrikanske land gjekk for fleirtalserklæringa. Bolivia stod
heilt aleine om sitt framlegg, sjølv ikkje Venezuela eller Cuba støtta dei. Kan
du sjå for deg kva demonstrasjon av avmakt det ville vore om Noreg skulle støtta
Bolivia, på tvers av det alle fattige land meinte, spør Solheim. Likar private
investeringar Ein viktig grunn til at Eriksen nyleg melde seg ut av partiet, var
at miljø- og utviklingspolitikken under Solheim skal ha vorte for høgreorientert
og for tett alliert med norske næringsinteresser. Han syner til at regjeringa
har gått god for Statoils oljesandprosjekt, og gjennom Efta og WTO jobbar for å
sikre frihandel med fattige land. Solheim seier beint ut at her er han usamd med
Eriksen om målet. - Eg meiner at private investeringar er ein viktig motor i å
skape utvikling i fattige land. Dei har vore det i Noreg og dei har vore det i
Søraust-Asia. Leiarar eg treff i fattige land tryglar om investeringar meir enn
bistand, men det er sjølvsagt gale med superprofitt og røveri, slik mange
multinasjonale selskap driv med. - Men det er leiarane som ber om vestleg
kapital, ikkje folket? - Ein kan i alle land finne eit parti eller organisasjon
som er usamd. Men når alle afrikanske land talar med ein stemme, må eg som
utviklingsminister nesten ta dei på alvor, seier Solheim med rynka bryn.
Høgresida? 

Dagens leder 

* SVs leiar Kristin Halvorsen gjev i Klassekampen laurdag eit grundig svar på
delar av kritikken som den utmelde partiveteranen Tore Linné Eriksen har retta
mot SVs utvikling. Ho tek særleg for seg handteringa av finanskrisa då ho sat
som finansminister, og meiner det er oppsiktsvekkjande at Eriksen ikkje gjev eit
anerkjennande ord om ein politikk som bidrog til at Norge vart langt mindre råka
av krisa enn andre europeiske land. Halvorsen har mange poeng som kritikarane må
ta på alvor. Men når ho avsluttar med eit hjartesukk om at Klassekampens dekning
av Tore Linné Eriksens farvel med partiet er til glede for høgresida og dei som
vil at Norge skal føye seg inn i rekkja av høgreregime i Europa, kjem ho i skade
for å skyte på pianisten. * Tore Linné Eriksen har ikkje hatt sentrale
posisjonar i partiet på lenge, men hans oppgjer er symptom på problem som
leiinga i SV ikkje bør avskrive med velbrukte hersketeknikkar. I avisa der
Halvorsen gjev sitt svar, har 24 partimedlemer eit innlegg som opnar med at «SV
er inne i en dyp krise». Dei høyrer venstrefløya til, og vil i motsetning til
Eriksen halde fram i partiet. Dei vil etter valet arrangere eigen konferanse for
å mobilisere medlemene til å «ta kampen opp mot partiets politikk». Det er
kraftig kost. Tyngdepunktet ligg ikkje uventa i Hordaland og Bergen, men også
tidlegare fylkesleiar i Akershus SV, Per-Olav Lauvstad, og den respekterte
økonomen Rune Skarstein er med. Samstundes bryt Hallgeir Langeland borgfreden i
stortingsgruppa og ber om at regjeringa straks dreg Norge ut av Libya-krigen. *
SVs problem er del av eit langt større bilete, med venstrekrefter på defensiven
over nesten heile Europa. Ein kan forstå at misnøya i eigne rekkjer og all den
negative merksemda kan verke urimeleg for SVs folk i regjeringsapparatet, som
kvar dag jobbar hardt for å oppnå resultat i høve til det overmektige
Arbeidarpartiet. Men dette er ein del av maktas pris. Det er ingen farbar veg
for Halvorsen og hennar krets å utdefinere motstand frå venstre ved å skulde den
for å gå høgresidas ærend. Det vil effektivt stengje for all kritisk debatt. 

Moderne bygdeheltinne 

Teikneserien om Annika viser at Hotell Cæsar-intriger ikkje berre finst i Oslo,
skriv 

Annika: « Den nifse natta! » (1997) er det einaste heftet som har blitt gjeve ut
om Annika. Ho kom som figur til Norsk Barneblad i 1991. 

Eg kjem frå ei lita bygd i Sogn og Fjordane, og tilliks med ein god del andre
ungar (ikkje minst dei som har målpolitisk medvitne foreldre), har eg lese Norsk
barneblad sidan eg var lita. Og ikkje berre det - eg har også lese fleire
årgangar med Norsk Barneblad som vart gjeve ut før eg vart fødd, ettersom det
alltid er lett å finne tjukke permar med gamle samlingar hos eldre generasjonar.
Og ikkje berre det heller - eg les framleis Norsk Barneblad, rett nok sporadisk
og usamanhengande, men eg kastar meg over det kvar gong eg får høve. Då får eg
sjå kor gale det har blitt, og ristar gamalklokt på hovudet over at redaktøren
har slutta å setje om innlegg i diskusjons-spalta « ordskifte » til nynorsk. Før
skreiv nemleg innsendarane velformulerte innlegg der dei drøfta kor vidt ulven
og sauen kunne gå hand i hand, der dei nemnte kva for popstjerner dei likte, der
dei diskuterte om det var greitt med moteklede og sminke og der dei la fram
forsiktige ønske om å av og til ha popstjerneportrett i bladet. Eg stussa aldri
på det då, men no har eg skjønt at dei neppe brukte ordet « popstjerneportrett
», dei som skreiv inn. Dei skreiv vel heller: «kan dere ikke skrive litt om
samantha fox?», og så vart det omsett til «Eg likar Norsk Barneblad, men eg
synest det er dumt at det ikkje er popstjerneportrett i bladet.» No kranglar
ordskiftarane på sine eigne målformer, altså både bokmål og nynorsk. Dei
kranglar om kva som er best av ulv og sau, dei ramsar opp kva for popstjerner
dei likar, og dei kranglar om kor vidt det er greitt med moteklede og
stringtruser på unge jenter. Og ikkje berre det: dei har fått sine
popstjerneportrett. Eg merkar at mitt gamle syn på saka veltar opp i meg: «Eg
meiner at det er dumt med popstjerneportrett i norsk barneblad. Eg er redd
bladet skal verte heilt likt alle dei andre ungdomsblada.» For mi eiga
vaksen-rekning, legg eg til eit saftig fnys over dagens ungdom, trass i at siste
utgåve av Norsk Barneblad har eit lesarinnlegg med følgjande kraftsalve: «Sminke
er noko tull! Dei som brukar maskara for å få augnevippene til å sjå lengre ut,
er jo rare!». Vel vel. Norsk Barneblad har framleis Smørbukk. Rett nok er det
ikkje Solveig Muren Sanden som teiknar han lenger, og ei heller Jens R. Nilssen,
men det gjer ikkje noko, det har alltid vore Håkon Aasnes som har vore min
Smørbukk-helt, trass i at Smørbukks syster Bjørg no er mindre framtredande i
serien enn før. Håkon Aasnes var den som innførte snakkebobler i serien, og
dessutan er det han som teiknar Annika . Og sjølv om denne spalta heiter God bok
og ikkje «godt barneblad» eller «god teikneserieheltinne», så er det henne eg
skal fortelje om i dag: Annika. Annika og det eine Annika-heftet som har blitt
gjeve ut, nemleg « Den nifse natta! » frå 1997 Annika kom til Norsk Barneblad i
1991. Ho hadde allereie vore bifigur som kjærasten til Ralle i serien « Vi på
Eiketun », men det var først som hovudperson i sin eigen serie ho verkeleg fekk
briljere. Då vi først vart kjende med henne, var ho 12-13 år, men no har ho vore
16-17 (eller noko der omkring) i mange år. Ho bur i ein slags småby, der ein
kjenner att trekk både frå bygda og frå bygdebyen, og ho lever eit liv som på
sett og vis er kvardagsleg og vanleg, men som samstundes er langt meir spanande
og innhaldsrikt enn det bygde- /småbylivet eg kjenner. Som regel er det så
dramatisk i livet til Annika at eg må le. Det er sjølvsagt ikkje noko å le av,
men det er liksom ikkje måte på - ikkje berre er det nesten alltid knutar på
tråden mellom henne og kjærasten Ralle (ein del av desse knutane kunne lett ha
blitt løyst dersom dei to hadde hatt batteri i mobiltelefonane sine eller pengar
på kontantkortet), Annikas far er ein arbeidslaus og valdeleg alkoholikar som
stort sett er borte, men som av og til blir tatt til nåde av mora Rigmor (utan
at det nokosinne går bra) og Annika er også heimsøkt av dei ymse sleske
kjærastane til den stakkars overarbeidde mora (som aldri ser ut til å kunne
finne ein bra mann.) Ettersom serien blir trykt som to til fire-siders episodar
i kvar utgåve av Norsk Barneblad, kan det (for dei rotete som ikkje investerer i
permar å samle blada i) vere vanskeleg å finne ei heil Annika-historie frå A til
Å. Difor er det kjempekjekt at det har blitt gitt ut eit hefte der det er samla
ei heil Annika-historie. I denne historia møter vi Annika og Ralle på første
skuledag etter sommarferien, og allereie i tredje rute blir vi introdusert for
skurken: vi får vite at klassa deira skal få ein ny lærar i matte og tysk.
«Sikkert ein gørrkjedeleg tørrpinne» kommenterer Annika frekt, og når han
openberrar seg i neste rute, ser vi at det kan vere ho har rett. Mannen er
kjempehøg og fleinskalla, han går med dress og sløyfe og han har runde briller
som er teikna slik at det ofte er vanskeleg å sjå auga hans bakom. Frå første
time skjønar vi kor dum han er. Han set elevane i gong med å gjere reknestykke,
og når dei prøver å kome med innvendingar, seier han «ikkje noko « men », set i
gang!». Når timen er slutt, ler elevane godt, og Ralle seier: «Vi skulle hatt
tysk denne timen. Hi-hi-hi-ha-ha!» Eg må innrømme at eg ikkje synest dette er
noko å le av, og at sympatien min så langt heilt klart ligg hos den stakkars
utledde Torben Hansen, som han heiter, og som seinare skal bli gjort narr av med
karikaturteikningar på egg og ballongar. Sidan endrar sympatien min seg
radikalt. Allereie same dagen som tabben med tysktimen, ber den nye læraren
Annika om å vere med på materialrommet for å hente nokre bøker. Der inne skrur
han ut lampa i taket, og i mørket nyttar han høvet til å tafse på den unge
jenta. Og dette er ikkje det einaste Annika har å stri med. Mor har nemleg teke
far til nåde, og late han flytte heim att. Han er edru og har fått seg jobb, og
når mor seier «denne gongen trur eg verkeleg at han har vunne over kong Alkohol
for godt» tenkjer Annika «Kor mange gonger har du ikkje sagt det før?». Annika
sin skepsis er sunnare enn mors tiltru, og ein dag dett far av vassvogna, og går
deretter så brutalt laus på mor at ho må sendast på sjukehus. For Torben Hansen
betyr dette fritt leide: Annika er utan tilsyn, og han er straks på pletten for
å tilby si omsorg. Han føreslær at Annika kan overnatte hos han, og dei andre
lærarane på skulen synest at dette er veldig snilt. Annika går til slutt med på
å overnatte, men det er berre fordi ho og Ralle har planlagt å lure Torben ut av
huset og inn i vedskjulet, der han skal bli innelåst slik at Annika kan seie til
dei andre lærarane at han stakk av midt på natta, og at han dermed ikkje er
eigna til å ta vare på henne. Når Annika så er åleine i huset, finn ho ein video
bak bøkene i bokhylla. Ho bestemmer seg for å sjå på han, og det ho ser
bekreftar det dei fleste lesarar har antatt lenge, og som i ein bilettekst blir
framstilt slik: «Lærar Torben Hansen hadde forelska seg i den 30 år yngre eleven
sin, Annika». Så ho spring hylskrikande sin veg, og resten av heftet skildrar
forviklingane før det gode vinn og det vonde tapar. « Den nifse natta! » tek
altså opp eit alvorleg tema, og på mange måtar må ein sjå på Annika som ein
sosialrealistisk dramaserie - i ein serie får ho trøbbel fordi alle antar at ho
er narkoman, i ein annan blir ho forsøkt lurt med på pornoinnspeling og i den
serien som går no for tida, er ho med på å få ei gammal, sjuk kvinne innlagt på
gamleheimen, sjølv om kvinna ikkje vil. (Det siste som har skjedd, er at ei som
heiter Danuta har kyssa Ralle, og eg er veldig spent på korleis dette skal gå!
Annika for sin del, sit for augneblinken i ein politibil). Likevel er det ein
god del trekk ved serien som dempar og til ein viss grad ufarleggjer det
dramatiske. Nokre av karakterane er teikna som tydelege karikaturar - til dømes
er Torben Hansen utstyrt med gamaldags dress, lang blottar-frakk og eit par
ugjenomtrengelege briller. (Det er også noko rart med auga til Ralle - dei er to
svarte prikkar, noko som står i motsetnad til den modellvakre Annikas
forseggjorte og sminka augepar) Vidare blir det mest dramatiske ofte dempa av
påfølgande scen er som er nesten komisk kvardagslege i forhold - i « Den nifse
natta! » ber Annika Ralle om å kjenne under genseren hennar i ei av dei nærast
påfølgande rutene etter at mor er sendt på sjukehus og far til politistasjonen.
Vi får følgjande replikkveksling: Annika: «Mor synest eg burde begynne med BH.
Eg vil ikkje, kva synest du?» Ralle: Eg - æh - eg - eg synest ikkje du burde.»
Det er sjølvsagt også interessant - og bra! - at teikneserien viser dei to
ungdommane sine første famlande seksuelle framstøytar i grell kontrast til
læraren sine overgrep. Annika er etter det eg veit Norsk Barneblad sitt mest
populære innslag. Denne kunnskapen bygger eg først og fremst på kva eg sjølv
meinte då eg las bladet fast, men også på kva andre Norsk Barneblad-lesarar har
sagt til meg når vi har diskutert emnet, og dessutan på at det vanlegvis står
rosande ord om Annika i ordskifte. Kanskje gjentek serien seg sjølv (Ralles nye
kjærast Danuta (eg nektar å tru at det blir dei to til slutt!) blir i alle fall
forsøkt sjekka opp av sjefen på gartneriet der dei har sommarjobb, noko ho
tilliks med Annika i « Den nifse natta » opplever som veldig ekkelt), kanskje er
han for melodramatisk, men likevel er det snakk om ein teikneserie som rimeleg
usminka viser kor vanskeleg det kan vere, samstundes som han tillet bygdeungdom
å tru at det kan skje noko spanande også i deira liv. Innerst inne veit jo alle
at Hotell Cæsar-intriger ikkje berre finst i Oslo. Med von om fleire
hefteutgjevingar i næraste framtid, og med takk til researchassistent Mari
Raunsgård. «Som regel er det så dramatisk i livet til Annika at eg må le.» Fakta
1993 - Huset Annika bur i må seljast. Ho og mora (Rigmor) får framleis lov å bu
der, men må betale leige. Den nye huseigaren har ein klysete son som legg an på
Annika. 1997 - Annika vaskar heime hjå ei gamal dame, Mathilde. Den
alkoholiserte suspekte nevøen hennar (som også er Elvisfan/kopist) tyner ho for
pengar. I tillegg prøver dotter hennar å setje henne på gamleheim og selje
huset. Fotballaget til Ralle pussar opp huset fordi dotter til Mathilde lovar
dei pengar, men ho berre lurer dei. 1999 - Rigmor har ingen pengar, og ho og
Annika må flytte. Rigmor har ein kjærast, Anders, som har ei ufyseleg dotter,
Jeanette. Anders er lege, og Jeanette stel piller frå veska hans. Anders skuldar
på Annika som «ber alle teikn på å vere narkoman». Sanninga kjem for ein dag når
Jeanette blir lurt til å tru at pillene er farlege og at dei kan gjere henne
blind. 1999/2000 - Annika og Ralle har sommarjobb som journalistar i lokalavisa.
Dei finn tilfeldigvis ut at frøpakkeriet har noko med ein narkotikabande å
gjere, men det viser seg å berre handle om ein vedundermedisin mot hikke. Annika
får eit forhold til fotografen Edvard i redaksjonen, men han viser seg å vere
gift og ha tre ungar og ein på veg. 2001 - Annika kjem i kontakt med Claras
modellbyrå, og trur ho skal bli modell og filmstjerne, men blir i staden lurt ut
i pornofilmhelvete på Kreta. Avslører det, får attende passet sitt og kjem seg
heim. Når ho kjem heim får ho vite at mor hennar har fått ny kjærast: den nokre
år yngre aksjemeklaren og børsspekulanten Harald. I lokalavisa vil Annika skrive
om narkotika. Ho glir inn i miljøet «nede ved brua» som spion. Ho får også vite
at Ralle har ny kjærast, Tonje. Tonje har anoreksi og narkotikaproblem, og Ralle
er saman med henne mest av medynk. Annika og Ralle forsøker på kvar sin kant å
kome til botnar i dette narkotikamysteriet medan dei framleis tenkjer på
kvarandre. Det ordnar seg heldigvis til slutt. 2002 - Harald lurer Rigmor til å
smugle massevis av narkotika for seg, over frå Sverige. Annika og Ralle reiser
til Gøteborg for å hindre han i å lure Rigmor, og det lukkast dei i. Ralle
plasserer narkotikaen i bilen til Harald i staden, so han vert teken. Juletre
2001 - Annika gjev seg ut for å vere interessert i ei kontaktannonse, men lurer
mannen med ei heksemaske. Blir sjokkert då det viser seg å vere mattelæraren
hennar. Mari Raunsgård Det er her dei vil vere 

I Rukkedalen har heile bygda lagt ned ein enorm innsats for å bevara den vesle
raudmåla skolen sin. Men no vil den raudgrøne regjeringa setja ein stoppar for
slikt. 

Elevane på Rukkedalen friskole har det travelt med akebrett og snøholer i
storefri når Klassekampen kjem på besøk. Men Brede (11) tar seg tid til å hjelpa
oss når fotografen spør kor mange elevar det er her. - Det er seks i første,
ingen i andre, sju i tredje, åtte i fjerde For å vera heilt sikker på at det
ikkje går surr i tala, tar Brede turen inn på kontoret til rektor og hentar eit
ark, og set opp heile reknestykket for oss. Han får med at det også er tre i
femte, fire i sjette og fem i sjuande. Tilsaman 33 elevar på heile skolen.
Pultane forsvann Men let oss skru tida eit drøyt halvår tilbake: Tre veker før
skolestart i fjor kom kommunale bilar og henta det meste av det utstyret skolen
trong for å starta eit nytt skoleår. Pultar og andre møblar, høvelbenkar og det
meste som var flyttbart, vart lempa på lasteplan og køyrt til Nesbyen.
Kommunestyrefleirtalet av Høgre og Arbeidarpartiet i Nes i Hallingdal vedtok i
2005 at skolen skulle leggjast ned frå hausten 2006. Økonomien var for trong.
Elevar og lærarar skulle flyttast til Nesbyen, seks kilometer unna. Men det
ville ikkje foreldra i Rukkedalen. - Vi hadde heller ikkje noko ønske om å driva
ein privatskole, vi hadde sjølvsagt håpa at kommunen ville driva skolen vidare
som ein offentleg skole. Men når nedleggingsvedtaket var eit faktum, vart vi
tvinga til å finna ei løysing. Vi ville ikkje mista skolen, seier Tore Løkken.
Løkken er styreleiar for Rukkedalen friskole. Han kan fortelja at det ikkje er
ein enkel sak for foreldra å få godkjenning for å driva skolen som friskole.
Mellom anna må ein hanskas med det offentlege byråkratiet. Tidlegare om sommaren
2006 var det stor spenning i bygda. Utover våren hadde rykta gått. Ville
departementet seia ja eller nei til friskolen? Det veksla mellom håp og
fortviling for dei mange som hadde engasjert seg. Utan lærarar Rektor Lillemor
Lerskallen var også rektor i Rukkedalen da skolen var kommunal, ein skole med ei
lang historie. På veggene i gangen heng bileta frå tidlegare generasjonar som
har gått på skole her, det eldste frå 1895. - I fjor var eg redd det var siste
gongen vi gjekk med fana vår i 17. maitoget i Nesbyen, fortel rektor. - Vi hadde
mista butikkane. Dersom skolen også skulle bli borte, ville foreldreflokken bli
opptatt på anna hald, ville det bli stille i bygda, seier rektor. Tida gjekk, og
ein drøy månad før skolestart mangla dei framleis godkjenning. No stod skolen
utan lærarar. Utan godkjenning kunne ein ikkje lysa ut lærarstillingane, og dei
som hadde jobb i den kommunale skolen, hadde fått tilbod om nye jobbar på den
andre skolen i kommunen. Berre rektor og assistenten hadde tatt sjansen på å
venta. Først den 11. juli kom endeleg den skriftlege godkjenninga av friskolen,
og med hard innsats lykkast det å få kvalifiserte lærarar. Før kommunen altså
kom og henta alt som var flyttbart. Men dei lokale kreftene let seg ikkje
skremma eller stansa av dette heller. Og dei fekk merka at mange hadde sympati
for prosjektet Rukkedalen friskole. Privatpersonar og bedrifter melde ifrå om
utstyr dei kunne få gratis, somme gav pengar. Både arkivskapet og safen hadde
blitt med lastebilen til Nesbyen, men det dei fekk som gåve frå eit
rekneskapskontor, var i grunnen betre. Telenor på Gol skifta logo, og hadde både
sofa, lenestolar og anna utstyr med «feil farge» som kom til Rukkedalen. - Vi
fekk alt vi trong, og til og med meir enn vi kunne ta i bruk, fortel rektor. No
lever den vesle raudmåla skolen i Rukkedalen i beste velgåande, med sine 33
elevar, seks lærarar og ein assistent. Folk i bygda, engasjerte foreldre og
politiske støttespelarar utanfor bygda gjorde at det ikkje gjekk slik Ap og
Høgre ville. Men i løpet av våren skal Stortinget behandla den nye friskolelova,
og går det som den raudgrønne regjeringa vil, kan det på nytt bli sett ein
stoppar for å gi statsstøtte til Rukkedalen og andre foreldredrivne friskolar.
Samlar heile bygda Rukkedalen skolen er midtpunktet i bygda, her møtest ungar og
vaksne til juletrefest, og her feirar dei 17. mai. Det vil seia, på dagen er dei
med på 17. maiarrangement i Nesbyen, og elevane i Rukkedalen spelar i
skolekorpset der. Men om kvelden er det samling til 17. maifest på skolen i
Rukkedalen. Og her møtest heile bygda til aksjonskveld når det er TV-aksjon på
hausten, med basar og kakelotteri. Ein innsamlingsrekord på 18.000 kroner er
inga skam for bygda. - Kor viktig er det at det er ein skole, kunne de ikkje
møttest i eit grendehus? - Utan skole hadde vi ikkje fått til det same. Vi hadde
ikkje fått den kontakten med ungane, seier rektor. Men er ein skole med 33
elevar eit stort nok skolemiljø, og fagmiljø for lærarane? Førsteklassingane,
seks gutar, er ei gruppe, akkurat i år er det ingen som går andre året. 3. og 4.
trinn går i lag, og 5., 6. og 7. trinn går saman, men blir delt i to grupper når
det høver slik. Lærarane i Rukkedalen ser først og fremst fordelane. Her kjenner
dei både elevar og foreldre, og alle elevar blir sett. - Vi slepp ikkje unna
mobbing fordi om vi har få elevar, men vi har kanskje eit betre høve enn dei
fleste andre til å ta opp sånt med ein gong. Disiplin skal komma innanfrå.
Skjønner elevane at dei må oppføra seg, så går det betre, seier rektor. - Og vi
håpar sjølvsagt at ungetalet skal veksa, så derfor driv vi ikkje med
prevensjonsundervising, ler ho. Kva er kunnskap? - Det finst korkje pedagogiske
eller sosialiseringsmessige grunnar som seier at det er positivt å leggja ned
dei små skolane, seier Professor Rune Kvalsund ved Høgskolen i Volda. Kvalsund
har forska på kva storleiken på skolane har å seia, både for læring og for
sosial utvikling hos elevane. Han har tatt doktorgraden sin på eit arbeid om
uformell læring, der han samanliknar fådelte og fulldelte bygdeskolar, og
arbeider no i lag med forskarar i andre land som samanliknar erfaringar med
nærmiljøskolar i dei nordiske landa og i Wales, Skotland og England. Han fortel
at alle undersøkingane som er gjort, viser at dei små skolane er minst like gode
som dei større, og ofte er dei betre. - Det er grunn til å tenkja over kva ein
legg i omgrepet kunnskap. Skole i denne delen av livet ser merkeleg nok ut til å
leggja hovudvekta på å kvalifisera elevane til å bli mobil arbeidskraft i ein
konkurranseutsett økonomi - hovudsakleg ved å læra abstrakt skolefagkunnskap
fråkopla brukssamanhengane i natur, samfunn og kultur, seier professoren. Han
viser til at dei små skolane har potensial for ei kunnskapslæring som er
forankra i folk, handlingar og lokale aktivitetar. Dei tar lettare i bruk natur
og lokalt næringsliv, i det heile det som går føre seg i lokalmiljøet. Elevane
lærer korleis kunnskapen skal brukast, og dermed kvifor ein skal læra. Det er
ofte avgjerande for å oppleva innhaldet i skolen som meiningsfullt. På denne
måten blir skolen viktig i livet til dei unge, ved at dei kan finna ut av kven
dei er i ferd med å bli som menneske. Dette er kvalitetar ein bør tenkja nøye
over før ein legg ned skolar. Kvalsund ser også skolestrukturen i samanheng med
eit ønske om å oppretthalda busettinga i heile landet. - Skal vi halda oppe
bruken av heile landet, er det viktig at dei som kjem frå dei små lokalsamfunna,
har med seg ei oppfatning av at det var ein god stad å vera, og ein god stad å
læra, spesielt når dei søkjer ut. Innhaldet i skolen må vera slik at det er eit
visst sannsyn for at elevane også kan venda tilbake med erfaringar og idear til
oppvekststaden og regionen dei kom frå, understrekar professoren. Sosial
samhandling I sine undersøkingar om relasjonane mellom elevane har Kvalsund
funne vesentlege skilnader i ungane sin leik på små og store skolar, og noko av
det han har merka seg, er at elevane på dei små skolane i langt større grad
lærer å samhandla på tvers av både kjønns- og aldersgrenser. Det fører ikkje
berre til at jentene er med på « guteleikar » , men også at gutane er med på «
jenteleikar » , og det er slett ikkje berre gutane som bestemmer kva for
aktivitetar det skal vera. - Ein kunne venta at dei mest intime grupperingane
kunne finnast der det var små forhold, men til mi overrasking fann eg mest av
små alders- og kjønnsdelte grupper på dei store skolane. Alt i alt viser det eg
har funne i mine undersøkingar at dei små skolane gir elevane ein breiare
kompetanse for sosial samhandling enn dei store skolemiljøa, seier han. Det at
ein skole er liten, er ikkje i seg sjølv ein garanti for kvalitet, men Kvalsund
meiner det er rett å seia at desse skolane har eit potensial som er langt
lettare å omsetja i god læring og gode løringsmiljø, samanlikna med situasjonen
i dei større skolane. Han bruker gjerne samanlikninga mellom supertankaren og
sjarken når han skal snakka om store og små skolar. - Supertankaren har stor
lastekapasitet, spesielt innhald, og farkosten kan vera tung å snu. Ein stor
skole må ha eit system for planlegging som gjer at det ikkje er lett å kasta om
på planane. Sjarken er lettare å manøvrera, og den vesle skolen kan endra sine
time- og vekeplanar om det skjer noko spesielt, anten det handlar om å nytta
vêret til noko som skal gå føre seg utandørs, eller det er spesielle hendingar
som gir grunn til å gjera endringar. - Det er oftast økonomiske argument som
blir brukt for å leggja ned dei små skolane? - Ein kan sikkert rekna ut at det
kostar pengar å oppretthalda dei små skolane. Men det er mange måtar å rekna på,
til dømes kjem ikkje transportkostnadene ved sentralisering på skolen sitt
budsjett, dei er det fylkeskommunen som tar. Og det er verdiar i dei små skolane
og måten dei kan arbeida på, som ein ikkje får fram med vanlege reknestykke. Det
er som om vi ikkje heilt vil ta innover oss skilnaden mellom prisar og verdiar
og samanhengen i skolespørsmål, seier Kvalsund. Ueinig med regjeringa I løpet av
dei siste tjue åra har om lag 800 nærmiljøskolar i Noreg blitt lagde ned.
Styreleiar Løkken meiner det er viktig å ha ei opning i lova for at det skal
vera mogleg å få godkjenning til foreldredrivne skolar der det er stor motstand
mot å leggja ned den offentlege skolen. - Det kan også vera eit ris bak spegelen
for dei kommunane som tenkjer på å leggja ned levedyktige grendeskolar, seier
han. Og her får han full støtte frå stortingsrepresentant Per Olaf Lundteigen
(Sp), som også var ein viktig støttespelar for rukkedølane fram til godkjenninga
av friskolen var i orden. - Rukkedalen er eit glimrande eksempel på kva skolen
har å seia for lokalsamfunnet, for identitet, samhald og dugnadsånd, det alle
statsrådar snakkar om som det beste med lokalsamfunn og lokalt sjølvstyre, seier
Lundteigen. Han er ikkje glad for lovendringsframlegget frå den raudgrønne
regjeringa, men heller ikkje overraska over det. I lovframlegget blir det stilt
krav om at privatdrivne grunnskolar anten må ha eit religiøst grunnlag eller
representera eit pedagogisk alternativ dersom dei skal få statsstøtte. - Den
raudgrønne regjeringa kan ikkje gi nokon garanti mot nedlegging av lokale
grunnskolar? - Nei, dette er ei sak for det kommunale sjølvstyret, og mange
sentralistar vil sentralisera. Vi har greidd å få ei kraftig forbetring i
kommuneøkonomien, men det er kommunestyra som rår over skolestrukturen. Retten
til å få statsstøtte til å starta friskole i slike tilfelle er ein
sikkerheitsventil, eit godt vern mot sentralisering. Økonomien i sentraliseringa
blir vesentleg mindre dersom foreldra kan starta friskole, seier Sp-politikaren,
og understrekar at han er heilt ueinig i denne lovendringa. - Når denne saka
kjem til partigruppa i Stortinget, vil eg stå på det eg ha stått på til no,
seier Lundteigen. Dermed er han altså på dette punktet på kollisjonskurs med den
raudgrønne regjeringa. Alt i Soria Moria-erklæringa varsla den sitjande
regjeringa at dei ønskte å stramma inn på retten til å få statsstøtte til å
starta friskolar. Den tidlegare privatskolelova hadde stilt som vilkår for
statsstøtte til private grunnskolar at dei anten skulle representera eit
pedagogisk alternativ eller eit anna religiøst grunnsyn. Men den førre
regjeringa innførte ei endring som altså gav rom for godkjenning av
foreldredrivne skolar som følgde offentleg læreplan. 1. april 2006 var 16 av dei
163 frittståande grunnskolane som da var i drift, godkjende på dette grunnlaget.
62 var religiøse skolar, 64 fagleg-pedagogiske alternativ, fem internasjonale
skolar og 16 norske skolar i utlandet. Ja til religiøse grendeskolar Men no vil
altså regjeringa hindra at det blir for mange private skolar. I samband med
lovframlegget blir det understreka at kommunar og fylkeskommunar har ansvar for
den offentlege skolestrukturen, her skal ikkje departementet gi pålegg om
korleis det skal vera. Ein er redd for at dersom privatskolelova opnar for
godkjenning av grendeskolar som eit eige grunnlag, vil det kunna «gi kommunen et
insitament til å legge ned den kommunale grendeskolen». Statssekretær Lisbeth
Rugtvedt (SV) i Kunnskapsdepartementet vedgår at skolenedleggingar er
vanskelege, men her skal dei lokale styremaktene avgjera, dei har det politiske
ansvaret. For departementet er det viktig å ha klare kriterium for godkjenning
knytt til føremålet med skolen. - Men kva seier du til dei som ser på retten til
å starta foreldredrivne grendeskolar som eit vern mot sentralisering? - Det er
inga god løysing å gjera kommunale skolar om til private skolar. Å vera ueinig i
ei lokal nedlegging er i ikkje i seg sjøv eit godt kriterium for å oppretta ein
friskole. Men å starta ein Montesorriskole kan vera ein veg å gå, utan at eg vil
tilrå det, seier statssekretæren. Ine Marie Eriksen Søreide (H) er leiar for
Kyrkje- utdannings- og forskingskomiteen i Stortinget. Ho er ueinig med dei
raudgrønne, men trur ikkje ho får fleirtal i Stortinget for å halda på retten
til statsstøtte til foreldredrivne grendeskolar. - Ein veit at skole i nærmiljø
i er viktig, og mange små bygdesamfunn er sårbare for utflytting. Det blir svært
kunstig å måtta gå omvegen om eit religiøst eller pedagogisk alternativ for å få
godkjent ein grendeskole, dersom det ikkje er det ein ønskjer. Dette kan bety
mykje for mange små lokalsamfunn, seier Eriksen Søreide. Ho peiker på at eitt
hovudpunkt med den lova som gjeld no, er at ein ønskte å flytta vekta frå
føremål til kvalitetsvurdering. - Det er ikkje alltid at eit religiøst eller eit
pedagogisk alternativ er ein garanti for kvalitet. Det blir merkeleg om det
ikkje skal vera lov å starta ein grendeskole som følgjer offentleg læreplan, men
ein kristen grendeskole, eller ein montesorrigrendeskole. Mitt syn er at
kunnskap er viktigare enn eigarskap, seier Høgre-representanten, som håpar på at
Senterpartiet sine representantar skal støtta kritikken av den foreslåtte
lovendringa. Komiteleiaren er også kritisk til at det blir foreslått ei nedre
grense på 20 elevar i lovframlegget. - For meg verkar det som om ein har brukt
metoden «tenk på eit tal». Eg kan ikkje sjå at det er grunn til å ha ei slik
grense i lova, det kan vurderast i godkjenningsprosessen, seier ho. På
rektorkontoret på Rukkedalen skole sit Lillemor Lerskallen og er ikkje i tvil om
kva ho vil. - Det er ikkje dei seks kilometrane ned til skolen på Nesbyen som er
avgjerande, og vi meiner ikkje at skolen der er nokon dårleg skole. Det er berre
det at vi vil vera her . Retten til å få statsstøtte til å starta friskole i
slike tilfelle er ein sikkerheitsventil, eit godt vern mot sentralisering, Per
Olav Lundteigen (Sp), stortingsrepresentant Frå ånd til materie 

I Klassekampen laurdag 18. september trykka vi eit essay av Jon Hellesnes under
tittelen «Frå ånd til materie». Ved ein feil fall siste sida av teksten bort
under ein illustrasjon. Heile teksten kan lesast her. 

Mens postmodernismen framleis var på moten, « avslørte » kulturforskarane at
naturvitskap berre handlar om sosiale konstruksjonar. Perspektivet i dag er
omsnudd. Ei form for naturalisme ser ut til å avløyse postmodernismen som
åndsmote og bakgrunnsideologi. På den eine sida representerer den ei prisverdig
intellektuell fornøktring. På den andre sida ber den i seg eit potensial for
fornuftsfiendskap, like ille som postmodernismen. Da postmodernismen var ein
dominerande åndsmote, fekk folk seg til å kome med påstandar som knapt nokon
vedkjenner seg i dag. Det skjedde både i Europa og USA. Eg minner om nokre
standardfraser frå den gongen: Vitskap er eitt av mange system av truer ( «
belief-systems » ) . Fakta blir « fabrikkerte » i laboratorieverda, ikkje «
oppdaga » . Språkleg meining dekonstruerer seg sjølv. Kommunikasjon er berre eit
illusorisk spel av tolkingar. Alt strev etter konsistens og sanning er strev
etter makt. All argumentasjon er symbolsk vald. Det går ikkje særleg bra å
snakke slik i dag. Postmodernismen er ein åndsmote frå i går. Rett nok har
postmodernisme og sosialkonstruktivisme framleis tilhengarar i ymse subkulturar
i USA og Norden, men stordomstida er definitivt over. Mens postmodernistar kunne
hevde at for eksempel Crick og Watson ikkje oppdaga dobbel-helix-strukturen til
DNA-molekylet tidleg i 1950-åra, men at dei fann den opp, er det i dag
evolusjonspsykologar, kognisjonsgranskarar, biologar og naturvitskapleg
orienterte filosofar som « avslører » kulturforskarane. I 1990 utga Harvard
University Press « The rhetoric of science » , forfatta av Alan G. Gross.
Gjennom 1990-åra hadde den status som eit viktig verk om argumentasjonen i
vitskapssamfunnet. Eg skal først presentere nokre hovudpunkt frå denne boka, og
eg kjem med hard kritikk. For det andre skal eg gjere nærmare greie for kva type
kritikk dette er. For det tredje skal eg syne at kritikk av denne typen også
råkar reduktiv fysikalisme, og den sistnemnde læra er den mest ekstreme
teoritypen innafor den nye, naturalistiske åndsmoten. Tesen min kan eg gjerne
setje på spissen, og då slik: Det finst både mjuk og hard fornuftsfiendskap, og
all fornuftsfiendskap verkar øydeleggjande både på naturvitskap og på kultur- og
samfunnsvitskap. Dessutan øydelegg den tiltrua til drøftande samtale i
kvardagsliv og politikk. Å gå frå postmodernisme til reduktiv fysikalisme er å
gå frå Skylla til Karybdis, frå mjuk fornuftsfiendskap til hard. Ei kjend bok
innanfor « science studies » er « The Golem » (1993) av Harry Collins og Trevor
Pinch. Men det paradigmatiske verket er forfatta av Bruno Latour og Steve
Woolgar: Gjennom studier som dette skjedde det ei « frigjering » frå ideen om at
vitskaplege teoriar handlar om realiteten. Påstanden blei i staden at det som
tel som fysisk eller biologisk realitet, er avhengig av korleis
vitskapssamfunnet nærmare bestemt er. Tilfeldig gitte sosiale ordningar skaper
eller produserer sjølve dei fenomena vitskapen granskar. Vitskapen konstruerer,
men oppdagar ikkje. Fysikarar, kjemikarar, biologar og andre vitskapsfolk trur
at dei granskar noko anna enn sine eigne konstruksjonar, og at dei finn ut
korleis saker og ting verkeleg forheld seg. Dei går ut frå at dei oppdagar noko
reelt, og at dei er i stand til å korrigere feil i tidlegare aksepterte teoriar.
Dei er realistar i den filosofiske tydinga at dei trur at det finst ein
realitet, og at den eksisterer uavhengig av kva som til ei kvar tid er den
rådande teorien. Dei reknar med at falsifiseringa av hypotesar skjer i høve til
realiteten. Dersom ideen om ein fysisk eller biologisk realitet gjekk
fullstendig i oppløysing, ville det kunne ha konsekvensar for den vitskaplege
aktiviteten. Det er iallfall lite sannsynleg at verknaden ville vere lik null,
og det er meiningsfullt å spørje: Ville for eksempel astrofysikarane greie å
halde fram med arbeidet sitt dersom dei fekk same trua som visse
vitskapssosiologar, nemleg at slikt som supernova, gravitasjon og svarte hol
berre er sosiale konstruksjonar utan objektiv referanse? Ville genetikarane
kunne halde fram dersom dei blei overtydde om at DNA-molekylet og den genetiske
koden berre er fiksjonar? Alan G. Gross gav i 1990 ut « The rhetoric of science
» , ei bok innafor « science studies » som kom ut på eit velrenommert,
vitskapleg forlag i USA. Her går han langt i retning av å meine det same. 

Mål og meining Ein heilskapleg norsk språkpolitikk Tilråding frå Kultur- og
kyrkjedepartementet av 27. juni 2008, godkjend i statsråd same dagen.
(Regjeringa Stoltenberg II) 1 Formål og bakgrunn 1.1 Formål 1.1.1 Ny, strategisk
språkpolitikk Formålet med denne meldinga er å leggja grunnlaget for ein ny,
strategisk språkpolitikk med eit heilskapleg perspektiv på språk og samfunn.
Meldinga legg opp til å definera ein språkpolitikk med klarare innhald og rammer
enn i dag og å etablera språkpolitikk som eit sektorovergripande politikkområde
med kulturpolitisk forankring. Det inneber ei klar presisering av at Kultur- og
kyrkjedepartementet skal ha eit overordna ansvar for å forma, tolka og fremja
språkpolitiske mål. I tillegg må også dei andre departementa ta språkpolitiske
omsyn med i vurderinga når dei utformar og gjennomfører relevante delar av sin
eigen sektorpolitikk. Å gjera det tydeleg at Kultur- og kyrkjedepartementet har
eit overordna språkpolitisk ansvar og eit samordningsansvar, er nødvendig for å
sikra ein språkpolitikk med heilskap og samanheng. For at dette skal kunna
følgjast opp i praksis, er det nødvendig at Språkrådet - statens fagorgan i
språkspørsmål - får ei meir sentral rolle å spela på det utøvande og operative
nivået. Meldinga legg også opp til å gje Språkrådet eit utvida og dermed eit
meir heilskapleg språkpolitisk ansvars- og arbeidsområde. 1.1.2 Kontekst og
grunnlag Meldinga må sjåast i samanheng med den nyleg framlagde meldinga frå
Kunnskapsdepartementet om språkstimulering og språkopplæring, jf. St.meld. nr.
23 (2007-2008) Språk bygger broer. Den språkopplæringspolitikken som der er
skissert, og som Kunnskapsdepartementet har ansvaret for, inngår som ein del av
den heilskaplege språkpolitikken som elles blir skissert i meldinga her. Som det
er gjort greie for nedanfor, er det vilkåra og utfordringane for norsk språk som
er gjennomgangstemaet, og som dermed utgjer tyngdepunktet av framstillinga i
denne meldinga. Det er samstundes streka under at den nye språkpolitikken som
denne meldinga skal leggja grunnlaget for, må omfatta den totale
språksituasjonen i landet. Det finst likevel inga utgreiing som gjev ein samla,
oppdatert dokumentasjon og analyse av dagens språksituasjon, og heller ingen
større del utgreiingar verken om norsk språk, om samisk eller om ulike
minoritetsspråklege spørsmål. I arbeidet med meldinga har det difor vore
nødvendig å gå gjennom eit stort kjeldetilfang og å konsultera ein omfattande
bakgrunnslitteratur. Det har i denne prosessen ikkje vore råd å gå like djupt
inn i alle relevante spørsmål. Difor er det behov for å arbeida vidare med å
samanstilla dokumentasjon og analyse om ulike sider ved den norske
språksituasjonen. Dette gjeld for norsk språk generelt og nynorsk spesielt. Det
gjeld også situasjonen for samisk språk og ulike minoritetsspråklege spørsmål i
brei meining. Den spesifikke behandlinga av spørsmål som gjeld alle desse
språka, er i denne meldinga samla i kap. 10. Når det gjeld samisk spesielt,
viser vi til den nyleg framlagde meldinga frå Arbeids- og
inkluderingsdepartementet om samepolitikken. Der er det mellom anna varsla at
det skal utarbeidast ein eigen handlingsplan for samisk språk, jf. St.meld. nr.
28 (2007-2008) Samepolitikken. Behovet for å skaffa fram vidare kunnskap og
dokumentasjon om ulike sider av språksituasjonen vil elles bli vurdert som ledd
i det komande språkpolitiske oppfølgingsarbeidet. 1.1.3 Hovudinnhaldet i
språkpolitikken 1.1.3.1 Det overordna perspektivet - å styrkja norsk språk Som
dei fleste andre nasjonalspråk er også norsk språk i ein pressa situasjon.
Globalisering og internasjonalisering krev at det i stadig fleire samanhengar er
nødvendig å kommunisera på engelsk, og det moderne mediesamfunnet gjer at vi i
stadig sterkare grad blir eksponerte for engelskspråklege kulturimpulsar. Norsk
språk har ikkje lenger ein like sjølvsagd posisjon og status i det norske
samfunnet som tidlegare. For alle folk er språket det viktigaste
kulturuttrykket. Som kulturnasjon har vi difor ei plikt både overfor oss sjølve
og verda elles til å ta vare på vårt eige språk. Det overordna målet for
språkpolitikken må difor vera å sikra det norske språkets posisjon som eit
fullverdig, samfunnsberande språk i Noreg. Dette perspektivet er det
grunnleggjande gjennomgangstemaet i denne meldinga. Med omgrepet samfunnsberande
språk er meint eit overordna fellesspråk som i eit moderne, fleirkulturelt
samfunn blir brukt til administrasjon og samfunnsdebatt, som held storsamfunnet
saman og gjev det identitet, samstundes som det også gjev gode leve- og
utviklingsvilkår for alle dei språklege delkulturane som finst i samfunnet. At
språket er komplett eller fullverdig, betyr at det i tillegg har slik status at
det kan brukast i alle samanhengar, og at det har utvikla eit spesialisert
ordforråd som gjer at det er i levande bruk i alle delar av samfunnslivet, på
alle språklege bruksområde og i alle språklege bruksfunksjonar. I dette
perspektivet er det ei særleg utfordring å sørgja for at språket held tritt med
den raske kunnskapsutviklinga som skjer innanfor eit stadig meir spesialisert
samfunn. At det heile tida blir utvikla ein oppdatert norsk terminologi som
grunnlag for fagleg kommunikasjon, er på mange måtar ein føresetnad både for å
vitalisera allmennspråket og for å effektivisera og demokratisera den
alminnelege informasjons- og kunnskapsformidlinga i samfunnet. Det overordna
målet for språkpolitikken fordrar eit kontinuerleg arbeid over eit breitt felt
med sikte på å styrkja og utvikla norsk språk som eit rikt og funksjonelt bruks-
og kulturspråk og som uomstridt nasjonalspråk og hovudspråk i Noreg. 1.1.3.2 Det
norskspråklege mangfalds- og jamstillingsperspektivet Det overordna målet for
språkpolitikken byggjer på den erkjenninga at norsk er kløyvd i to skriftspråk.
Desse er formelt likestilte, men har i røynda svært ulike rammevilkår. Det er
behov for eit meir heilhjarta og systematisk arbeid for å styrkja nynorsk språk
og den nynorske skriftkulturen på brei basis. Dette er eit særskilt
språkpolitisk mål og utgjer det andre gjennomgangstemaet i meldinga. Den
meirverdien det representerer for norsk kultur- og samfunnsliv å halda begge dei
to skriftkulturane våre i hevd, er langt større enn dei praktiske utfordringane
som følgjer med. Det ligg dessutan ein særleg språkpolitisk skyldnad i å vareta
dei språklege rettane til nynorskbrukarane. I den nye språkpolitikken vil det
vera eit underforstått prinsipp at tiltak til styrking av norsk språk generelt
også må omfatta tiltak for å fremja nynorsk språk spesielt, når dette er
relevant. 1.1.3.3 Det mangespråklege og fleirspråklege perspektivet Ein
heilskapleg språkpolitikk må også ha som mål å verna og styrkja samisk språk og
dermed det språklege grunnlaget for det samiske urfolket i Noreg. Vidare må
språkpolitikken leggja til rette for å verna og fremja språka til nasjonale
minoritetar, slik at dei kan bevara og utvikla sin eigen språklege identitet.
Elles må norsk teiknspråk få høgare offisiell status, og arbeidet med å byggja
ut dei språklege rettane for norske teiknspråkbrukarar må halda fram.
Språkpolitikken må dessutan ta omsyn til alle grupper av nordmenn med nyare
innvandrarbakgrunn, i det heile alle dei som er to- eller fleirspråklege med eit
anna morsmål enn norsk. Desse gruppene har gjort at Noreg i dag i endå større
grad enn i tidlegare tider er eit mangespråkleg samfunn, og at ein større del av
språkbrukarane no har fleirspråkleg bakgrunn og kompetanse. Til saman
representerer samisk språk, språka til nasjonale minoritetar, norsk teiknspråk
og alle dei nyare innvandrarspråka eit språkleg mangfald som i dag er med på å
utfylla biletet av den totale språksituasjonen i landet. Dette språklege
mangfaldet må utgjera eit tredje element i den nye språkpolitikken. 1.1.3.4 Det
nordiske perspektivet Samanlikna med mange andre nasjonar og skriftkulturar både
i Europa og verda elles utgjer Noreg åleine eit heller lite språkområde. Med eit
slikt utgangspunkt blir det desto viktigare å utvida det språkpolitiske
perspektivet til også å omfatta våre språklege grannar i Norden. Det at dei tre
skandinaviske språka ligg så nær kvarandre at dei er gjensidig forståelege,
inneber at vi i Noreg får direkte tilgang til eit mykje større språk- og
kulturområde enn vårt eige norske. Den nordiske språkfellesskapen representerer
såleis eit verdifullt supplement til norsk språkkultur. At vi i Noreg gjer det
vi kan for å halda ved like og utvikla den gjensidige språkforståinga i Norden,
er ikkje berre med på å utvida den direkte språklege og kulturelle horisonten
vår og stimulera all mellommenneskeleg kontakt internt i Norden. Dette gjer det
også lettare på nordisk plan, ved å byggja vidare på eit allereie veletablert
språksamarbeid, å møta dei språkpolitiske utfordringane som vi i stor grad deler
med dei nordiske naboane våre. Jamvel om det nordiske samkvemmet generelt og det
nordiske språksamarbeidet spesielt har lang tradisjon, må det heile tida haldast
ved like og fornyast. Difor må det nordiske perspektivet utgjera eit fjerde
element i den nye språkpolitikken. 1.1.3.5 Det framandspråklege perspektivet I
ei verd der internasjonalt samkvem får stadig meir å seia, må det også stillast
auka krav til den framandspråklege kompetansen hos nordmenn flest. Særleg er det
behov for å heva kunnskapane og dugleiken i engelsk. Dette står ikkje i
motsetnad til behovet for å styrkja konkurranseevna til norsk språk i høve til
engelsk på den heimlege arenaen. Derimot er det viktig å streka under verdien av
å søkja kunnskap og internasjonale kontaktar også gjennom andre framandspråk enn
engelsk. Difor er det om å gjera at det på ulike nivå i det norske samfunnet
finst eit breitt tilbod om framandspråkleg opplæring. Dette framandspråklege
perspektivet vil utgjera eit femte element innanfor ein heilskapleg
språkpolitikk. 1.1.4 Ein politikk for å motverka domenetap 1.1.4.1 Det
sektorovergripande perspektivet Alle dei fem perspektiva som er nemnde ovanfor,
høyrer med i ein heilskapleg språkpolitikk og er med på å gje innhald til eit
slikt uttrykk. Men også hovudmålet for den nye språkpolitikken - å sikra det
norske språkets posisjon som komplett og samfunnsberande språk i Noreg - fordrar
i seg sjølv ei heilskapleg tilnærming. Ein slik politikk kan ikkje definerast og
utformast åleine innanfor ei sektorpolitisk ramme. Den må i prinsippet handla om
språk og språkbruk innanfor alle samfunnssektorar. Det er grunnen til at den nye
språkpolitikken må ha ein klart uttalt sektorovergripande eller tverrgåande
karakter. 1.1.4.2 Domenetapsperspektivet Eit sentralt utviklingstrekk i mange
land er ein aukande tendens til bruk av engelsk også i situasjonar der sjølve
kommunikasjonen ikkje krev det. Engelsk har i dag vunne seg ein unik posisjon
som vår tids internasjonale hjelpespråk. Det knyter seg difor så sterk prestisje
til bruk av engelsk at både små og store nasjonalspråk verda over møter stadig
sterkare tevling frå engelsk også på sin eigen språklege heimemarknad. Hos oss
synest norsk språk allereie å ha mist noko av posisjonen sin som det naturlege
bruksspråket på ein del område som er viktige for å halda ved lag og
vidareutvikla eit fullverdig nasjonalspråk i eit sterkt spesialisert samfunn.
Når engelsk vinn stadig sterkare innpass til fortrengsel for norsk, står vi
overfor faren for såkalla domenetap, dvs. at norsk språk blir trengt til sides
og ikkje lenger er i bruk innanfor eit bestemt samfunnsområde. I den grad denne
tilstanden smittar frå eitt samfunnsdomene til eit anna, kan eit fullverdig
norsk språk vera truga. Mange vil truleg ha vanskeleg for å ta inn over seg
slike framtidsperspektiv. Eit hovudsynspunkt i ei rekkje land i dag er likevel
at ein framtidsretta språkpolitikk må byggja på den erkjenninga at
nasjonalspråka våre vil stå seg stadig dårlegare dersom vi ikkje har ei medviten
haldning til verdien av vårt eige språk og utviklar ein strategi for aktiv
språkstyrking. Til grunn for slike synspunkt ligg ei tru på verdien av språkleg
og kulturelt mangfald. Dette krev at alle land og kulturar tek eit primæransvar
for å sikra og utvikla sitt eige språk. Norsk språk kan ikkje vidareutviklast
som eit levande bruks- og kulturspråk dersom vi i Noreg ikkje tek dette
alvorleg. Slik sett er dette eit kulturelt ansvar vi har også overfor det
internasjonale samfunnet, eit bidrag til å halda oppe det språklege og
kulturelle mangfaldet i verdssamfunnet. Eit målmedvite arbeid for å styrkja
norsk språk er dermed ikkje nasjonal arroganse og sjølvhevding, men eit
internaqsjonalt ansvar. 1.1.5 Språkpolitiske innfallsvinklar Eit språkpolitisk
heilskapsperspektiv tilseier elles at språkspørsmål blir behandla ut frå ulike
innfallsvinklar. 1.1.5.1 Språkopplæring og andre språklege rettar Eit naturleg
utgangspunkt er å behandla språket som instrument for kvar enkelt språkbrukar.
Dette reiser spørsmål om korleis menneske med ulike føresetnader kan tileigna
seg språket og læra seg å meistra det best mogleg. Det handlar om
språkkompetanse som nøkkel til suksess og framgang i samfunns- og yrkesliv, om
språket som kulturell døropnar og om den identitetsskapande og danningsmessige
funksjonen som språket har. Det som er grunnleggjande i så måte, er den
språkopplæring kvar enkelt språkbrukar får. Denne delen av språkpolitikken er
behandla i ei eiga melding som Kunnskapsdepartementet har lagt fram om
språkstimulering og språkopplæring, jf. St.meld. nr. 23 (2007-2008). I meldinga
her blir difor språkbrukarperspektivet berre behandla relativt kort, med vekt på
temaet språklege rettar sett i utvida og overordna perspektiv, jf. kap. 6.
1.1.5.2 Språkstyrking Det følgjer av det som sagt i innleiinga om det overordna
perspektivet for den nye språkpolitikken, at den innfallsvinkelen som er
grunnleggjande i meldinga her, er spørsmålet om kva status og posisjon språket
har i samfunnet. Dette dreier seg om kor utbreitt språket er som morsmål og
skriftleg bruksspråk, kva offisiell stilling det har, men først og fremst i kva
grad det faktisk er i levande bruk på alle område av samfunnslivet. I denne
meldinga nyttar vi uttrykket språkstyrking som samlenemning på den delen av
språkpolitikken som rettar seg direkte mot å fremja språkets status og bruk.
Kap. 7 er det grunnleggjande språkstyrkingskapitlet i meldinga. 1.1.5.3
Språkdyrking Ein tredje innfallsvinkel er språket sjølv, kva tilstand
språksystemet er i, kor godt språket er dokumentert, tilhøvet mellom talespråk
og skriftspråk, mellom standardspråk og dialekt, korleis språket utviklar seg,
språkleg variasjon, tilhøvet mellom tradisjon og fornying og i det heile korleis
språket fungerer både som kulturuttrykk og som reiskap for effektiv
kommunikasjon. I denne meldinga nyttar vi uttrykket språkdyrking som
samlenemning på den delen av språkpolitikken som har å gjera med slike spørsmål.
Kap. 8 er det grunnleggjande språkdyrkingskapitlet i meldinga. 1.1.5.4 Samla
kapitteldisposisjon Både kap. 7 og 8 konsentrerer seg om styrking og dyrking av
norsk språk generelt. Situasjonen for nynorsk spesielt er behandla i kap. 9,
urfolks- og minoritetsspråk i kap. 10 og den nordiske språkfellesskapen i kap.
11. Dermed har vi i alt dekt fire av dei fem grunnleggjande perspektiva som er
skisserte ovanfor under kap. 1.1.3. Det femte av desse, det framandspråklege
perspektivet, handlar primært om utvikling av kompetanse i framandspråk og må
først og fremst løysast innanfor det ordinære utdanningssystemet. Dette kjem vi
difor i liten grad inn på som eige tema i denne meldinga. Her viser vi i staden
til den nemnde meldinga frå Kunnskapsdepartementet. I eit særskilt
bakgrunnskapittel, kap. 4, gjev meldinga eit oversyn over det norske og nordiske
språklandskapet. I tillegg søkjer meldinga i eit meir omfattande kapittel, kap.
5, å kasta lys over forholdet mellom språk og makt. I større eller mindre grad
vil maktperspektivet også liggja under i dei andre kapitla. I eit innleiande
hovudkapittel behandlar meldinga meir overordna språkpolitiske verkemiddel. Her
drøftar vi også grunnlaget for eit vidare arbeid med sterkare lovmessig og
organisatorisk forankring av språkpolitikken. I tillegg blir det skissert eit
meir systematisk opplegg for permanent språkpolitisk oppfølging. Også innanfor
kap. 7-11 blir det formulert språkpolitiske mål og tiltak. Først følgjer i kap.
2 eit samandrag av dei språkpolitiske verkemidla og tiltaka i meldinga. I kap.
12 blir det på vanleg måte gjeve ein omtale av økonomiske og administrative
konsekvensar. 1.1.6 Historisk perspektiv på språkpolitikken Det hender frå tid
til anna at avgrensa språkspørsmål blir behandla i Stortinget, og at ein kjem
inn på temaet språk som ledd i behandlinga av større sakskompleks. Men ikkje
sidan 1970 har Stortinget hatt ein brei språkpolitisk debatt på grunnlag av ei
eiga melding frå regjeringa. Mykje av bakgrunnen for ordskiftet den gongen var
forsøka på å finna ein veg ut av den striden som kløyvinga mellom bokmål og
nynorsk og dei tilhøyrande rettskrivingsspørsmåla hadde gjeve opphav til. Dei
språkpolitiske revurderingane i åra før og etter 1970 førte til at den mest
opprivande språkstriden gradvis vart dempa, og at ein større grad av språkfred
senka seg over landet. I ettertid vil mange likevel hevda at den norske
språkstriden ikkje berre var av det vonde. Han gjorde også sitt å til å lyfta
fram språkkulturen i folks medvit og førte til eit engasjement for språk og
språkspørsmål som ein i andre land til dels har misunnt oss. Dessutan er
språkstriden nettopp ei påminning om at språk ikkje er eit nøytralt og
friksjonsfritt kommunikasjonsmiddel. Det avspeglar også sosiale motsetnader og
makttilhøve i samfunnet. Språket sjølv kan også fungera som ein maktreiskap på
mange plan. Dette er noko av bakgrunnen for at denne meldinga vil retta eit
særleg søkjelys mot forholdet mellom språk og makt. 1.2 Bakgrunnen for meldinga
1.2.1 Norsk bakgrunn 1.2.1.1 Soria Moria-erklæringa Den direkte bakgrunnen for
meldinga er utsegna i Soria Moria-erklæringa om behovet for ein offensiv
språkpolitikk, slik at norsk språk blir det føretrekte språket i alle delar av
norsk samfunnsliv. Her er det vist til at Noreg er eit lite språkområde, og at
det norske språket er under konstant press. Det blir slått fast at
skriftkulturen er berebjelken i norsk samfunns- og kulturliv, og regjeringa
peiker på det verdifulle mangfaldet som ligg i det å ha to norske
skriftkulturar. Fordi nynorsk har vanskelegare rammevilkår enn bokmål, er det
særleg viktig å sikra ei god utvikling også for nynorsk. Elles er forholdet
mellom språk og makt nemnt i regjeringsplattforma under kapitlet om folkestyre,
lokalsamfunn og demokrati. Det heiter at regjeringa vil leggja fram sak for
Stortinget om språk og makt. 1.2.1.2 Omdanninga av Språkrådet Meldinga har også
bakgrunnen sin og grunnlaget sitt i det språkpolitiske strategiarbeidet som er
skjedd som ledd i omdanninga av det tidlegare Norsk språkråd. Norsk språkråd
vart etablert i 1972 og bestod av, forutan eit fast sekretariat, eit
medlemsbasert råd valt av ulike institusjonar og organisasjonar, og i tillegg to
organ valde av og blant rådet, ei fagnemnd og eit styre. Dette systemet vart
avvikla frå 1. januar 2005, etter at eit interimsstyre oppnemnt av departementet
i juni 2004 hadde fått i oppgåve å leia arbeidet med å reorganisera
institusjonen. Tufta på eit grunngjeve forslag frå interimsstyret fastsette
departementet i vedtekter våren 2006 at den nye institusjonen skal leiast av eit
departementsoppnemnt styre, og at styret i sin tur nemner opp inntil fire fagråd
for å sikra brei samfunnsforankring av verksemda. Den tidlegare kortforma -
Språkrådet - er no det offisielle namnet på den reorganiserte institusjonen. I
samband med den tilstundande omdanninga gav departementet i ei prosjektskisse
våren 2003 uttrykk for at det også kunne bli aktuelt å gjennomføra nødvendig
fagleg utgreiingsarbeid som ein del av denne prosessen. Bakgrunnen var mellom
anna at Norsk språkråd på rådsmøtet sitt i februar 2002 hadde vedteke å tilrå
overfor regjeringa å oppnemna ein breitt samansett språkkommisjon til å utgreia
vilkåra for norsk språk og for språk i Noreg i dag og i framtida med sikte på å
utforma ein nasjonal språkpolitikk. I eit brev til styret 21. juni 2002
konkluderte departementet med at det ikkje ville vera formålstenleg å ha eit
langvarig og uavhengig utgreiingsarbeid gåande parallelt med omdanninga av Norsk
språkråd. Departementet meinte den gongen at nødvendig utgreiingsarbeid i staden
burde gjerast som ledd i denne prosessen og etter kvart i regi av den nye
institusjonen. 1.2.1.3 Strategidokumentet Norsk i hundre! I tråd med dette gav
departementet interimsstyret i oppdrag som ein del av omdanningsprosessen å få
utarbeidt eit strategidokument for den nye institusjonen. I mandatet vart det
fastsett at interimsstyret for dette formålet kunne oppnemna ei arbeidsgruppe
med i hovudsak eksterne medlemmer, men der også interimsstyret sjølv og dei
tilsette var representerte. Saka var elles førebudd ved at departementet i eit
høyringsdokument i januar 2004 hadde invitert ei rekkje instansar til å fremja
synspunkt på aktuelle språkpolitiske utfordringar, særleg med tanke på å skaffa
grunnlagsmateriale for arbeidet med å utforma eit strategidokument for den nye
institusjonen. Det kom inn over 50 høyringsfråsegner, og departementet sende
desse over til Språkrådet i brev av 1. juni 2004 til behandling og bruk i
strategiarbeidet og den vidare omdanningsprosessen. I september 2004 vedtok så
interimsstyret eit utgreiingsmandat og oppnemnde ei strategigruppe med sju
medlemmer under leiing av professor Gjert Kristoffersen. Det vart også utpeikt
meir enn 40 ressurspersonar som strategigruppa kunne trekkja med i arbeidet
etter behov. Arbeidet i strategigruppa resulterte i ein rapport på om lag 150
sider med den programmatiske tittelen Norsk i hundre! og med undertittel Norsk
som nasjonalspråk i globaliseringens tidsalder. Et forslag til strategi.
Rapporten vart presentert på ein konferanse med om lag 170 inviterte gjester i
Bærum kulturhus 27. oktober 2005. Sidan det var interimsstyret i Språkrådet som
var oppdragsgjevar for strategirapporten, var det også interimsstyret som i
første omgang hadde hand om oppfølginga. Rapporten vart oversend departementet
6. mars 2006 saman med eit følgjeskriv frå interimsstyret som var vedteke på
styremøtet 28. februar 2006. Det heitte at følgjeskrivet strekar under og
prioriterer det styret ser som dei viktigaste utfordringane og tiltaka for norsk
språkpolitikk i framtida. 1.2.1.4 Følgjeskrivet frå Språkrådet I følgjeskrivet
gav interimsstyret full stønad til hovudtenkinga i rapporten og gav uttrykk for
at det må utformast ein samla språkpolitikk for å sikra at norsk skal bestå som
nasjonalspråk i Noreg. Det overordna målet må vera å sikra at nynorsk og bokmål
blir brukte på alle område i samfunnet, og at norsk språk er det naturlege valet
i alle situasjonar der det ikkje er nødvendig å bruka framandspråk. Styret
peikte på at det mandatet strategigruppa hadde fått, ikkje gjorde det naturleg å
behandla minoritetsspråklege spørsmål. I strategirapporten er det likevel peikt
på at også dette høyrer med i ein heilskapleg språkpolitikk. I tråd med dette
gav interimsstyret uttrykk for at det er behov for å få laga ein generell
analyse av språksituasjonen i Noreg, der det også blir lagt vekt på dei nye
minoritetsspråka. Interimsstyret meinte at det i samband med dette også måtte
vurderast om det nye Språkrådet skal ha eit ansvar for språk i Noreg reint
allment, ikkje berre, slik det tradisjonelt har vore, for norsk språk. Som
konklusjon rådde interimsstyret til at det vart utarbeidt ei stortingsmelding
som behandlar dei prinsipielle synspunkta i strategirapporten og i
følgjeskrivet. Målet med meldinga, heitte det, måtte vera å få vedteke ein
overordna norsk språkpolitikk som det skal takast omsyn til ved utforminga av
politikk på alle relevante område av samfunnslivet. Interimsstyret gav også
uttrykk for at måla for det nye Språkrådet bør utformast gjennom ei lov med
forskrift, slik at vi får eit lovfesta uttrykk for den statlege språkpolitikken.
1.2.1.5 Annan bakgrunnslitteratur Det ligg elles føre ei rekkje andre rapportar
og dokument av ulike slag som har vore med og danna grunnlaget for denne
meldinga. Departementet har også gjennomgått ein omfattande bakgrunnslitteratur
som ledd i meldingsarbeidet. Vi viser til den samla litteraturlista til slutt i
meldinga. 1.2.2 Nordisk bakgrunn 1.2.2.1 Innleiing Ein viktig del av
bakgrunnsmaterialet for meldinga er også det språkpolitiske grunnlagsarbeidet
som dei siste åra er gjennomført i dei nordiske grannelanda våre og i regi av
Nordisk ministerråd. For både dei nye nasjonalspråklege og fleirspråklege
utfordringane er i høg grad erkjent også utanfor Noregs grenser. Ikkje minst i
dei nordiske nabolanda våre har det skjedd ei interessant språkpolitisk
oppvakning dei siste åra, og på visse måtar kan det sjå ut som vi her i landet
er i ferd med å bli forbigått av dei næraste grannelanda våre når det gjeld
språkpolitisk medvit og interesse. Det er på tide at Noreg no kjem etter med ein
ny og offensiv språkpolitikk, i tråd med det som blir skissert i denne meldinga.
1.2.2.2 Sverige I Sverige kom det i 2002 ei omfattande språkpolitisk utgreiing
frå ein parlamentarisk komité sett ned av regjeringa, med tittelen Mål i mun -
förslag til handlingsprogram för svenska språket. 1 Utgreiinga vart send på
alminneleg høyring og følgd opp ved at den dåverande svenske regjeringa i
september 2005 fremja ein proposisjon under overskrifta Bästa språket - en
samlad svensk språkpolitik. 2 I samsvar med forslaget i proposisjonen gjorde så
Riksdagen i desember 2005 vedtak om å stilla opp fire mål for ein nasjonal
språkpolitikk i Sverige. I mars 2008 vart det så lagt fram ei offentleg
utgreiing med framlegg til ei samla svensk språklov, ei lov som både skal
tryggja stillinga for det svenske språket og verna det språklege mangfaldet i
Sverige. 3 I Sverige er det også, i 2005 og 2006, lagt fram eigne offentlege
utgreiingar om minoritetsspråk og om svensk teiknspråk. 4 1.2.2.3 Danmark I
Danmark utarbeidde eit hurtigarbeidande utval nedsett av Kulturministeriet i
2003 ein rapport med tittelen Sprog på spil - et udspil til en dansk
sprogpolitik. Kulturministeriet følgde året etter opp ved å leggja fram ei
språkpolitisk utgreiing for Folketinget. Vidare heitte det at det er språket som
bind oss saman som nasjon. Difor er det maktpåliggjande for regjeringa at dansk
også i framtida skal vera eit komplett og samfunnsberande språk som kan brukast
til å uttrykkja tankar og idear om alle sider ved tilværet. Utgreiinga inneheldt
ei rad forslag som gjaldt vilkåra for det danske språket, tiltak som vedkom
ansvarsområdet til ulike departement. I slutten av januar 2007 var det eit
omfattande språkpolitisk ordskifte i Folketinget, og i april same året sette
kulturministeren ned eit språkutval for å utarbeida konkrete forslag om styrkt
innsats for det danske språket. Denne utgreiinga låg føre i april 2008. 5
1.2.2.4 Finland I Finland vedtok Forskningscentralen för de inhemska språken
allereie i 1998 eit språkpolitisk program, og i 2003 la Svenska språknämnden
fram eit forslag til handlingsprogram for det svenske språket i Finland,
utarbeidt av leiaren Marika Tandefelt, med tittelen Tänk om. Formålet var å
styrkja og bevara det svenske morsmålet i landet. Søkjelyset vart først og
fremst sett på språkleg kvalitet, i mindre grad på språklege rettar. Følgjande
fire hovudpunkt utgjorde elles basis for handlingsprogrammet: Svensk i Finland
er - og må få halda fram å vera - eit komplett og samfunnsberande språk. Svensk
i Finland er ein del av det svenske riksspråket. Den beste måten å pleia språket
på er å bruka det. Å arbeida for å styrkja eit språk inneber ikkje å motarbeida
eit anna. 1.2.2.5 Nordisk ministerråd Alt i 2001 vart det i regi av Nordisk
ministerråd gjennomført eit språkpolitisk prosjektarbeid med formål å sjå på
korleis dei nordiske språka står seg i konkurransen med engelsk. I alt ti
rapportar vart utarbeidde av nordiske språkvitarar. Rapportane var tufta på
nærare kartlegging av situasjonen i dei ulike landa, medrekna også i dei
sjølvstyrte områda Grønland og Færøyane, og for samisk språk i Norden.
Prosjektet vart styrt av ei sakkunnig arbeidsgruppe, og rapportane vart
oppsummerte og samanstilte i ein eigen publikasjon med tittelen Engelska språket
som hot och tillgång i Norden. 6 Elles har Nordisk ministerråd fleire gonger
formulert språkpolitiske program. Etter ei omorganisering av det nordiske
språksamarbeidet i 2004 etablerte Ministerrådet eit stønads- og
mobilitetsprogram for perioden 2004-2006 under tittelen Nordpluss språk. Her
blir det fastslått at det overgripande målet for programmet er at den nordiske
språkfellesskapen må bestå og styrkjast, og at det nordiske samarbeidet også i
framtida i hovudsak må kunna gå føre seg på nordiske språk. Ein føresetnad for
dette, heiter det, er at dei nordiske språka også nasjonalt bevarer stillinga si
som komplette og samfunnsberande språk. 1.2.2.6 Den nordiske språkdeklarasjonen
I 2005 utarbeidde så Nordisk språkråd, eit rådgjevande organ under Nordisk
ministerråd med i alt 14 medlemmer, eit utkast til deklarasjon om nordisk
språkpolitikk. Dette vart fremja som ministerrådsframlegg av
utdanningsministrane og vedteke av Nordisk råd på sesjonen i oktober-november
2006. I preambelen erklærte ministrane at deklarasjonen skal danna grunnlaget
for ein samla, langsiktig og effektiv språkpolitisk innsats, ein ny nordisk
språkpolitikk som skal sikra heilskap og samanheng i Nordisk ministerråds tiltak
på det språkpolitiske området. 

2 Samandrag 2.1 Mål for språkpolitikken Som dei fleste andre nasjonalspråk er
også norsk språk i ein pressa situasjon. Globalisering og internasjonalisering
krev at det i stadig fleire samanhengar er nødvendig å kommunisera på engelsk,
og det moderne mediesamfunnet gjer at vi i stadig sterkare grad blir eksponerte
for engelskspråklege kulturimpulsar. Norsk språk har ikkje lenger ein like
sjølvsagd posisjon og status i det norske samfunnet som tidlegare. For alle folk
er språket det viktigaste kulturuttrykket. Som kulturnasjon har vi difor ei
plikt både overfor oss sjølve og verda elles til å ta vare på vårt eige språk.
Det overordna målet for språkpolitikken må difor vera å sikra det norske
språkets posisjon som eit fullverdig, samfunnsberande språk i Noreg. Dette
perspektivet er det grunnleggjande gjennomgangstemaet i denne meldinga. Dei
langsiktige konsekvensane av ei utvikling med statustap og minkande bruksområde
for norsk språk er det vanskeleg å spå om. Eit hovudsynspunkt i mange land er
likevel at det er nødvendig med ein framtidsretta språkpolitikk som byggjer på
den erkjenninga at både språk og nasjon vil stå seg stadig dårlegare dersom vi
ikkje har ei medviten haldning til verdien av dei eigne nasjonalspråka og
utviklar ein strategi for aktiv språkstyrking. Med bakgrunn i den situasjonen
som er skissert ovanfor, er formålet med denne meldinga å leggja grunnlaget for
ein ny og meir offensiv språkpolitikk med det overordna målet å sikra det norske
språkets status og bruk på alle samfunnsområde, slik at norsk kan bestå som eit
fullverdig, samfunnsberande språk. Arbeidet for styrking av norsk språk må skje
innanfor ramma av ein heilskapleg språkpolitikk som også femner om den totale
språksituasjonen i landet, både likestillinga mellom bokmål og nynorsk, det
gamle og nye fleirspråklege mangfaldet, det framandspråklege kompetansebehovet
og den nordiske språkfellesskapen. 2.2 Struktur og innhald i meldinga Desse
ulike perspektiva på språkpolitikken er det gjort greie for i kap. 1 i samband
med ein nærare gjennomgang av formålet med meldinga. I andre del av kap. 1 er
det gjort greie for bakgrunnen for meldinga. Kap. 3 drøftar generelle
språkpolitiske spørsmål og gjer greie for språkpolitiske tiltak av meir
overordna karakter. Kapitlet er delt i fem hovudbolkar, ein om mål og prinsipp
for ein ny språkpolitikk (kap. 3.1), ein som går nærare inn på prinsippa i den
nye språkpolitikken (kap. 3.2), ein som skisserer eit permanent språkpolitisk
oppfølgingsregime (kap. 3.3), ein om språkpolitisk lovgjeving (kap. 3.4) og ein
del om Språkrådet - oppgåver og organisering (kap. 3.5). Kap. 4 gjev eit
deskriptivt oversyn over det norske og nordiske språklandskapet med vekt på ein
gjennomgang av faktisk utbreiing og formell status for aktuelle språk og
språkvariantar. Kap. 5 gjev ein omfattande analyse av tilhøvet mellom språk og
makt. Dei meir generelle og tverrgåande analysane i dette kapitlet introduserer
fleire av dei problemstillingane som til dels blir drøfta meir konkret i
påfølgjande kapittel. Kap. 6 set søkjelyset på språkbrukarane og individuelle og
kollektive språklege rettar. Det viktigaste temaet innanfor dette perspektivet
er språkopplæring, og dette er behandla i ei eiga melding frå
Kunnskapsdepartementet om språkstimulering og språkopplæring, jf. St.meld. nr.
23 (2007-2008). Difor blir språkbrukarperspektivet i meldinga her berre behandla
relativt kort og overordna. Kap. 7 utgjer tyngdepunktet i meldinga og drøftar
det overordna perspektivet om styrking av norsk språk. Det består av ein
generell og prinsipiell innleiingsdel (kap. 7.1) og fem tematiske hovuddelar,
ein om terminologi og fagspråk (kap. 7.2), ein om språkbruk i høgare utdanning
og forsking (kap. 7.3), ein om språkbruk i nærings- og arbeidslivet (kap. 7.4),
ein om språk og teknologi (kap. 7.5) og ein del om språkbruk i kultur- og
mediesektoren (kap. 7.6.). Kvar av dei fem tematiske hovuddelane blir avslutta
med ei nummerert opplisting av prioriterte tiltak, jf. kap. 7.2.7, kap. 7.3.8.,
kap. 7.4.8, kap. 7.5.7 og kap. 7.6.11. Kap. 8 konsentrerer seg også om norsk
språk og behandlar spørsmål som meir direkte gjeld sjølve språket og
språksystemet. Utanom ei generell innleiing (kap. 8.1) består kapitlet av fem
hovudbolkar, ein om språkutvikling og nye språklege kommunikasjonsformer (kap.
8.2), ein om språkleg dokumentasjon (kap. 8.3), ein om språknormering (kap.
8.4), ein om språkrøkt (kap. 8.5) og til slutt ein del som spesielt behandlar
det offentlege språket (kap. 7.6). Kapitlet blir avslutta med ei samla
opplisting av prioriterte tiltak, jf. kap. 7.7. Kap. 9 behandlar situasjonen for
nynorsk. Kap. 10 behandlar det mangespråklege og fleirspråklege perspektivet.
Kap. 11 behandlar den nordiske språkfellesskapen. Også kvart av desse tre
kapitla blir avslutta med ei samla opplisting av prioriterte tiltak, jf. kap.
9.4, kap. 10.6 og kap. 11.5. Mykje av omtalen av samisk språk i kap. 10 og dei
tilhøyrande tiltaka i meldinga her byggjer på den nyleg framlagde meldinga frå
Arbeids- og inkluderingsdepartementet om samepolitikken, jf. St.meld. nr. 28
(2007-2008), særleg kap. 19 om samisk språk. Kap. 12 behandlar økonomiske og
administrative konsekvensar. 2.3 Hovudtiltaka i meldinga 2.3.1 Overordna
tiltaksområde Hovudgrepet i meldinga er framlegget om å etablera språkpolitikk
som eit heilskapleg, sektorovergripande politikkområde med kulturpolitisk
forankring. Det inneber ei klargjering av at eitt departement, Kultur- og
kyrkjedepartementet, skal ha eit overordna språkpolitisk ansvar, men at også
andre departement tek språkpolitiske omsyn med i vurderinga ved utforming og
gjennomføring av eigen sektorpolitikk. I tråd med dette legg meldinga opp til å
gje Språkrådet eit breiare ansvar som operativt fagorgan for ein
sektorovergripande språkpolitikk, å gje Språkrådet funksjonen som nasjonalt
samordningsorgan for utvikling og tilgjengeleggjering av fagterminologi,
dessutan at Språkrådet skal få eit utvida ansvar også for andre språk enn norsk,
og i samband med dette eit eige fagråd for språklege mindretal, framandspråk og
språkopplæring. Det blir foreslått at mandatet til Språkrådet skal forankrast i
lov. Meldinga formulerer nokre overordna språkpolitiske mål: at norsk skal vera
hovudspråk og nasjonalspråk i Noreg, at norsk skal vera eit samfunnsberande og
fullverdig språk, at det skal leggjast til rette for at nynorsk blir meir reelt
likestilt med bokmål, at det offentlege skal leggja vinn på å føra eit korrekt
og forståeleg språk, og at alle skal ha rett til språk, rett til nasjonalspråk,
rett til morsmål og rett til å kunna læra seg framande språk. Meldinga skisserer
eit system for permanent språkpolitisk oppfølging: utvikling av språkpolitiske
høyrings- og konsultasjonsrutinar, utvikling av det språkpolitiske
kunnskapsgrunnlaget, ein årleg språkpolitisk tilstandsrapport, og at den
lovpålagde målbruksmeldinga skal utvidast til ei heilskapleg språkpolitisk
rapporteringsmelding til Stortinget kvart fjerde år. Meldinga legg opp til at
det skal utarbeidast ei allmenn språklov som slår fast det norske språkets
status som hovudspråk, og definerer den status og rolle som tilkjem også andre
språk enn norsk. Meldinga anerkjenner norsk teiknspråk som eit fullverdig språk
og foreslår at det overordna offentlege ansvaret for teiknspråk skal forankrast
i den nemnde språklova. Det blir lagt opp til å avklara verkeområdet for
gjeldande lov om målbruk i offentleg teneste etter same modellen som den nye
offentleglova. Samstundes blir det varsla at gjeldande målbruksreglar skal
gjennomgåast, og at det skal utgreiast om det bør vera eigne reglar for målbruk
også i kommunane. 2.3.2 Tiltak på ulike område Meldinga gjer greie for arbeidet
med å førebu etablering og oppbygging av ein norsk språkbank, eit viktig
nasjonalt infrastrukturtiltak som skal sikra at det blir utvikla
språkteknologiske produkt tufta på norsk språk, og dermed hindra tap av
bruksområde for norsk språk på teknologiavhengige område. Tiltaket vil også
fremja næringsutvikling og nye former for språkforsking, bidra til at det kan
utviklast norskspråklege hjelpemiddel for personar med nedsette funksjonsevner,
og vil også kunna føra til språkteknologiske løysingar som kan bidra til
effektivisering av offentleg forvaltning. Arbeidet med å byggja opp språkbanken
vil skje over fleire år. Det blir elles foreslått å setja ned eit permanent
interdepartementalt utval for språk og teknologi, og eit vidare samarbeid med
Fornyings- og administrasjonsdepartementet for å sikra at viktig programvare til
bruk i det offentlege skal finnast tilgjengeleg også i nynorskversjonar. Som eit
overordna språkpolitisk tiltak innanfor forsking og høgare utdanning vil
regjeringa fremja forslag om å lovfesta at universitet og høgskular har ansvar
for vedlikehald og vidare utvikling av norsk fagspråk. Eit slikt forslag vil bli
sendt på høyring til dei institusjonane det vedkjem. Den generelle
hovudstrategien for å motverka domenetap for norsk språk innanfor delar av
samfunnet som er sterkt prega av internasjonalisering, er elles å etablera slike
språkdomene som parallellspråklege. Det inneber at norsk og engelsk må kunna
brukast side om side, men slik at norsk blir verande det føretrekte språket.
Norsk skal då brukast dersom det ikkje er nødvendig eller formålstenleg å bruka
engelsk i staden. Dette må nyanserast etter dei behov som gjer seg gjeldande på
kvart område. Målet er at dette skal sikra norsk fagspråk og kunnskapsformidling
og samstundes leggja til rette for at vi kan delta for fullt i alle former for
internasjonalt samkvem. Det blir lagt opp til at Språkrådet skal intensivera
rådgjevingsarbeidet sitt overfor arbeids- og næringslivet, og at det i samarbeid
med partane i arbeidslivet skal arbeidast vidare med å utvikla næringslivets
samfunnsansvar til også å omfatta omsynet til norsk språk. Det blir reist
spørsmål om det kan gjennomførast eit forskingsprogram om forholdet mellom språk
og produktivitet, og det blir varsla ei utgreiing om teknologibasert språkbruk i
arbeidslivet. Vidare blir det lagt opp til eit samarbeid med Nærings- og
handelsdepartementet for å få omsett fleire internasjonale standardar til norsk,
og om Standard Norge si rolle i terminologiarbeidet. Meldinga drøftar ulike
språkdyrkingstiltak, mellom anna støtte til leksikalsk dokumentasjon av norsk
språk, sikring, forvaltning og digitalisering av papirbaserte språksamlingar og
innsamling av norske, samiske og kvenske stadnamn. Eit spesielt tiltaksområde er
arbeidet for eit betre og meir forståeleg offentleg språk, viktig også i eit
velferds- og demokratiperspektiv. For staten blir det foreslått å etablera ein
standard for språkleg kvalitet, eit system for språkleg internkontroll, eit
nettverk av interne språkkontaktar og eksterne språkkonsulentar og eit vidare
arbeid med språkleg kvalitet i lover og forskrifter. Det blir foreslått som eit
språkpolitisk prinsipp at omsynet til nynorsk alltid skal vurderast eksplisitt
når det dreier seg om tiltak som involverer norsk språk, eit prosjekt for å
fremja dei positive verdiane i den språkdelte norske kulturen, ein systematisk
gjennomgang av kultur- og medieområdet for å vurdera sterkare synleggjering av
nynorsk, sterkare profilering av nynorsk språk og kultur blant barn og unge,
mellom anna i Den kulturelle skulesekken, kartlegging av nynorskbruk i
kommunane. Det blir lagt opp til at statlege organ skal ha ein språkleg
kompetanseplan som sikrar at dei kan oppfylla lovpålagde krav om bruk av nynorsk
og bokmål, kombinert med ei opning for å kunna frita medarbeidarar med
minoritetsspråkleg bakgrunn frå plikta til å bruka begge målformer. Regjeringa
tek sikte på å oppretta eit fond, Vinjefondet, der avkastninga skal gå til å
fremja nynorsk i media. Når det gjeld tiltak for samisk språk, viser meldinga
her til den nyleg framlagde samemeldinga frå Arbeids- og
inkluderingsdepartementet. Det overordna tiltaket som er varsla der, er at
regjeringa vil setja i gang arbeidet med ein handlingsplan for samisk språk.
Meldinga foreslår fleire ulike tiltak for revitalisering av kvensk språk og
varslar ei nærare vurdering av kva som kan gjerast for å tryggja
minoritetsspråka romani og romanes. På kultur- og medieområdet blir det
foreslått fleire tiltak for å styrkja den nordiske språkfellesskapen. Mange av
dei innarbeidde og veletablerte støtte- og tiltaksordningane innanfor kultur- og
mediesektoren har også klare språkpolitiske funksjonar. Meldinga drøftar korleis
ei vidare utvikling av utvalde ordningar og tiltak kan bidra til å styrkja norsk
språk generelt og nynorsk spesielt. Mellom anna blir det lagt opp til ein meir
systematisk strategi for å fremja lesing blant barn og unge. 

3 Ny språkpolitikk - overordna mål og verkemiddel 3.1 Mål og prinsipp for ein ny
språkpolitikk 3.1.1 Overordna språkpolitiske mål Det overordna strategiske målet
for den språkpolitikken som er skissert i denne meldinga, er å motverka
domenetap for norsk språk og sikra det norske språket ein fullverdig status og
bruk innanfor alle delar av norsk samfunnsliv. Dette overordna målet må
realiserast innanfor ramma av ein heilskapleg språkpolitikk som tek omsyn til
den totale språksituasjonen i landet, både likestillinga mellom bokmål og
nynorsk, det gamle og nye fleirspråklege mangfaldet, det framandspråklege
kompetansebehovet og den nordiske språkfellesskapen. Ved utforming og
gjennomføring av all offentleg politikk i Noreg skal det i den grad det er
relevant, takast omsyn til følgjande overordna språkpolitiske mål: 1 Norsk skal
vera hovudspråket og felles nasjonalspråk i Noreg 2 Norsk skal vera eit
samfunnsberande og fullverdig språk 3 Det skal leggjast spesielt til rette for
at nynorsk blir meir reelt likestilt med bokmål 4 Det offentlege skal leggja
vekt på å føra eit korrekt og forståeleg språk 5 Alle skal ha rett til språk, å
få utvikla og tileigna seg det norske språket, bokmål og nynorsk, å få utvikla
og bruka sitt eige morsmål eller førstespråk, inkludert teiknspråk, sitt eige
urfolksspråk eller nasjonale minoritetsspråk, og alle skal få høve til å læra
seg framande språk. Desse måla skal det takast omsyn til ved utforming og
gjennomføring av all offentleg politikk. Dei vil bli nærare utdjupa og
spesifiserte i det språkpolitiske oppfølgingsarbeidet. 3.1.2 Grunnlag for
oppfølging av dei språkpolitiske måla Særleg for å kunne forfølgja det
overordna, strategiske målet å motverka domenetap for norsk språk og sikra det
norske språket ein fullverdig status og bruk på alle samfunnsområde legg denne
meldinga opp til å få etablert språkpolitikk som eit sektorovergripande eller
tverrgåande politikkområde med kulturpolitisk forankring. Ein føresetnad for
dette er at alle departement har eit språkpolitisk ansvar og tek språkpolitiske
omsyn når dei utformar og gjennomfører relevante delar av sin eigen
sektorpolitikk, men samstundes slik at det overordna språkpolitiske ansvaret er
klart og eintydig plassert i Kultur- og kyrkjedepartementet, og at Språkrådet
som fagorgan har ein operativ og strategisk samordnings- og pådrivarfunksjon.
3.1.3 Tre språkpolitiske innfallsvinklar Det språkpolitiske hovudmålet om å
styrkja norsk som samfunnsberande og fullverdig nasjonalspråk inneber at det må
skapast positive haldningar til og leggjast praktisk til rette for bruk av norsk
språk generelt og nynorsk spesielt i alle sektorar av norsk samfunnsliv og i
alle aktuelle språkbruksfunksjonar. Ein føresetnad for på denne måten å fremja
det norske språkets status og bruk er at også sjølve språket blir dyrka og
røkta, slik at det kan haldast i god hevd og danna grunnlag for god språkbruk og
effektiv kommunikasjon. Ein føresetnad er det også at alle språkbrukarar får
sikra dei språklege rettane sine, og at dei får sjanse til å utvikla
språkkunnskapane og dei oppøvde språkevnene sine, slik at dei kan gjera seg best
mogleg nytte av språket som ein tenleg reiskap for deltaking og medverknad i
samfunns- og yrkesliv og for oppleving av kunst og kultur. 3.1.4 Haldningar og
handlingar Språkpolitikken må altså arbeida både med haldningar til og praktiske
rammevilkår for språk og språkbruk i samfunnet. Haldningar har å gjera med vilje
og motivasjon, praktiske rammevilkår med evner og ressursar til å realisera
språkpolitiske mål. Haldningar er grunnleggjande, men må følgjast opp gjennom
tilrettelegging av praktiske rammevilkår av ulike slag. Utan bevisste haldningar
til verdien av å fremja bruk av norsk språk generelt og nynorsk spesielt, er det
grenser for kva ein kan oppnå gjennom å regulera dei ytre rammevilkåra. På den
andre sida kan haldningsskapande tiltak åleine lett bli eit slag i lufta dersom
dei ikkje går saman med meir handfaste tiltak av handlingsretta karakter. I den
nye språkpolitikken må difor haldningsskapande arbeid og handlingsretta tiltak
gå hand i hand. At det er nødvendig å påverka både haldningar og handlingar,
gjeld ikkje berre innanfor den delen av språkpolitikken som har direkte med
språkets status og bruk å gjera. Også i språkdyrking og språkopplæring er både
motivasjon og bevisstgjering på den eine sida og tilrettelegging av ytre
rammevilkår på den andre sida faktorar som i stor grad er gjensidig avhengige av
kvarandre. 3.1.5 Makt Både haldningar til og ytre rammevilkår for språk,
språkbruk og språkbrukarar kan i større eller mindre grad vera eit resultat av
makt- og maktrelasjonar i språket sjølv eller i samfunnet ikring. Difor må
språkpolitikken også ha som siktemål å avdekkja ulike former for språkmakt og
maktspråk og å utjamna makt-og dominansforhold i språksamfunnet, kort sagt å
omfordela språkleg makt. 3.2 Nærare om prinsippa for den nye språkpolitikken
3.2.1 Språkpolitikken skal vera sektorovergripande Når det overordna målet for
språkpolitikken har å gjera med språkets status og bruk i samfunnet, blir det
også ekstra tydeleg at denne politikken ikkje kan reduserast til rein
sektorpolitikk. Dei språkpolitiske måla handlar i stor grad om språk og
språkbruk innanfor alle sektorar av samfunnet. Svært mange samfunnsspørsmål vil
dermed ha ei språkpolitisk side, og språkpolitikk blir dermed ein dimensjon som
det må takast omsyn til i mange ulike samanhengar. Ein moderne språkpolitikk vil
med andre ord vera ein typisk sektorovergripande politikk. Det følgjer av dette
at det språkpolitiske ansvaret ikkje kan liggja berre innanfor éin
politisk-administrativ sektor og innanfor eitt bestemt departement. Tvert imot
må alle fagdepartement ta eit språkpolitisk ansvar, på liknande vis som dei har
eit miljøansvar og eit ansvar for likestilling mellom kjønna. Alle departement
skal ha eit ansvar for å fremja det norske språkets status og bruk innanfor sine
respektive sektorar, å fremja nynorsk språkbruk spesielt, å fremja eit korrekt
og velfungerande språk, å vareta språkbrukarane sine rettar osv. Språkpolitiske
mål og tiltak må i større grad enn i dag integrerast innanfor all
politikkutforming der dette er relevant. 3.2.2 Språkpolitikken skal vera
konsistent og einskapleg Jamvel om språkpolitisk ansvar på denne måten vil vera
vidt fordelt, kan vi ikkje ha ein språkpolitikk som sprikjer i ulike retningar.
Vi skal ha ein einskapleg og konsistent språkpolitikk. Nettopp det at
språkpolitisk ansvar i utgangspunktet må vera spreitt over heile det
politisk-administrative spekteret og dermed vil involvera mange ulike aktørar,
gjer det desto meir påtrengjande å få definert og utforma ein heilskapleg
språkpolitikk som er godt koordinert. Dette krev at det overordna språkpolitiske
ansvaret blir plassert klart og tydeleg i eitt departementet, og at dette
overordna ansvaret blir utøvd i nær dialog med eit underliggjande
fagleg-administrativt organ som arbeider meir detaljert og konkret med
språkpolitisk oppfølging. Både det departementet som har det overordna
språkpolitiske ansvaret, og det underliggjande fagorganet må innanfor staten ha
ein språkpolitisk koordinerings- og pådrivarfunksjon overfor dei andre
departementa og deira underliggjande organ. Det departementet som på denne måten
har hovudansvaret for språkpolitikken, må innanfor ramma av retningslinjer frå
Stortinget og regjeringa utforma og tolka språkpolitiske mål og verkemiddel,
medan det underliggjande organet tilsvarande har eit meir konkret og operativt
fagleg-administrativt ansvar. 3.2.3 Språkpolitikken skal ha klar kulturpolitisk
forankring Jamvel om språkpolitisk innhald, ansvar og prosedyrar til no ikkje
har vore klart og tydeleg definerte, er likevel forvaltning av ulike
språkspørsmål tradisjonelt ein del av det kulturpolitiske ansvarsområdet og ligg
difor etter gjeldande departementsinndeling i Kultur- og kyrkjedepartementet.
Statens fagorgan i språkspørsmål, Språkrådet, er også administrativt underlagt
Kultur- og kyrkjedepartementet. Også i dei andre nordiske landa ligg ansvaret
for språkpolitikken anten i kulturministeria (Sverige og Danmark) eller i
kulturdelen av ministeria i dei tilfelle kultur og utdanning ligg i det same
departementet (Finland og Island). Dette er også eit mønster som går att i dei
fleste andre europeiske land. Det er såleis eit reint unntak når språkpolitikk
innanfor Nordisk ministerråd til no har vore knytt til det utdanningspolitiske
samarbeidsområdet. Skule og utdanning er tradisjonelt eit viktig område for bruk
av språkpolitisk relevante verkemiddel, og dette har vore særleg tydeleg når det
gjeld språkpolitiske spørsmål som har stått sentralt i det nordiske samarbeidet.
Også på nasjonalt plan er særleg viktige språkpolitiske verkemiddel ein sentral
del av det utdanningspolitiske sektoransvaret. Dette gjeld først og fremst
organisering og innhald i språkopplæringa frå barnehage- til universitets- og
høgskulenivået. Difor har Kunnskapsdepartementet nyleg lagt fram ei eiga melding
om dette temaet, jf. St.meld. nr. 23 (2007-2008) Språk bygger broer -
språkstimulering og språkopplæring for barn, unge og voksne. Men heller ikkje
her er det sikkert at sektoransvaret og det overordna språkpolitiske ansvaret
alltid fell automatisk saman. Også når det gjeld språkopplæring, kan såleis
utdanningspolitiske omsyn i teorien tenkjast å koma i konflikt med
språkpolitiske omsyn. Då må det leggjast til rette for at dei motstridande
omsyna kan avvegast mot kvarandre. Dei overordna språkpolitiske måla som er
skisserte i denne meldinga, har som utgangspunkt at språk først og fremst er eit
kulturuttrykk, og at all språkbruk har ein kulturdimensjon. Språkpolitiske mål
og tiltak som gjeld både språkstyrking, språkdyrking og språkopplæring, har
ulike instrumentelle funksjonar for individ og samfunn, men det er først og
fremst det kulturelle aspektet ved språk som motiverer ein eigen politikk for
dette feltet, ein eigen språkpolitikk. Det at språkpolitisk ansvar i dag må vera
mykje breiare enn før, gjev difor ikkje mindre grunn til å slå fast at all
språkpolitikk må ha ei klar kulturpolitisk forankring. Det er dermed naturleg at
det overordna språkpolitiske ansvaret følgjer det kulturpolitiske
sektoransvaret. Etter gjeldande departementsinndeling inneber det at det
overordna språkpolitiske ansvaret skal liggja i Kultur- og kyrkjedepartementet.
3.2.4 Språkpolitikk i kulturpolitikken Jamvel om hovudansvaret for
språkpolitikken i prinsippet har lege i Kultur- og kyrkjedepartementet også til
no, kan det hevdast å ha vore noko uklart kor langt dette ansvaret har nådd, og
kor aktivt det i praksis har vore følgt opp. Den delen av det språkpolitiske
ansvaret i Kultur- og kyrkjedepartementet som er enklast å identifisera og
praktisera, er det som kan definerast som eit språkpolitisk sektoransvar.
Hovudoppgåvene her er forvaltning av rettskrivings- og stadnamnspørsmål og
reglar om målbruk i offentleg teneste, både forholdet mellom bokmål og nynorsk
og mellom norsk og samisk. I tillegg til dette er språkpolitiske mål eller
funksjonar ofte ein del av formålet med ulike delar av det kultur- og
medietilbodet som Kultur- og kyrkjedepartementet har eit sektorpolitisk ansvar
for å fremja, eller bestemte språkkrav kan inngå som eit politisk vilkår for
slik verksemd. Innanfor viktige delar av mediepolitikken er det såleis eit klart
uttrykt mål å leggja til rette for norskprodusert innhald som reflekterer norsk
språk, kultur, identitet og norske samfunnstilhøve. For
allmennkringkastingskanalane er spesielle krav til bruk av nynorsk og samisk eit
vilkår i dei særskilde regelverka som ligg til grunn for verksemda.
Stønadsordningane for litteratur har mellom anna ein klar språkpolitisk
dimensjon, osv Jamvel om desse døma ikkje gjev eit uttømmande bilete av dagens
situasjon, er det også innanfor ulike delar av kulturpolitikken behov for i
større grad å integrera språkpolitiske omsyn. Dette betyr at ein innanfor ulike
delsektorar av kultursektoren må leggja til rette for at relevante
språkpolitiske mål og tiltak blir tekne omsyn til når den spesifikke
sektorpolitikken skal utformast og gjennomførast. I stortingsmeldinga om Den
kulturelle skulesekken, St.meld. nr. 8 (2007-2008) kap. 4.9, er det nettopp vist
til denne språkmeldinga og arbeidet med å skissera grunnlaget for ein
sektorovergripande språkpolitikk. Det heiter at det er ein føresetnad for ein
slik politikk at det blir lagt inn eit språkpolitisk perspektiv i all anna
politikkutforming der dette er relevant. Dette er i tråd med dei retningslinjene
som er trekte opp ovanfor, og det må altså gjelda både for kultursektoren sjølv
og innanfor alle andre samfunnssektorar. I tillegg til å vareta eit eige
språkpolitisk sektoransvar skal altså Kultur- og kyrkjedepartementet ha eit
ansvar for å integrera språkpolitiske omsyn innanfor andre delar av
kultursektoren og ikkje minst ha eit overordna ansvar for å sjå til at slike
omsyn også kjem med i vurderinga innanfor politikkområde som dei andre
fagdepartementa har sektoransvaret for. Det er grunn til å streka under at
Kultur- og kyrkjedepartementet må ha eit særleg ansvar for å vareta og fremja
dei spesifikt språkpolitiske omsyna også i dei tilfelle der dei viktigaste
verkemidla høyrer inn under ansvarsområdet til andre departement. Det gjeld
sjølvsagt også når det er tale om ulike minoritetsspråklege spørsmål. Også
omsynet til norsk teiknspråk og norske teiknspråkbrukarar høyrer med innanfor
den språkpolitikken som Kultur- og kyrkjedepartementet skal ha eit overordna
ansvar for å fremja. 3.3 Eit permanent språkpolitisk oppfølgingsregime 3.3.1
Innleiing For over tid å kunna følgja opp det språkpolitiske ansvaret som er
skissert ovanfor, legg departementet opp til fastare prosedyrar og ordningar som
i større grad vil setja språkpolitikken i system. Dette oppfølgingssystemet har
fire hovudelement, og Språkrådet som fagorgan vil her vera det viktigaste
instrumentet og den viktigaste aktøren. 3.3.2 Språkpolitiske høyrings- og
konsultasjonsordningar Det følgjer generelt av den språkpolitikken som er
skissert i denne meldinga, og det som spesielt er sagt om språkpolitiske
ansvarsforhold i dette kapitlet, at det er eit viktig formål å gje
språkpolitiske omsyn høgare status og større vekt enn det som har vore tilfellet
til no. Det er nødvendig dersom dei overordna språkpolitiske måla skal kunna
realiserast. Det betyr likevel ikkje at språkpolitiske omsyn alltid kan få fullt
gjennomslag. Dei må ofte avvegast mot sektorspesifikke mål. Føresetnaden for i
større grad å kunna byggja inn relevante språkpolitiske mål og tiltak innanfor
andre politikkområde er likevel at språkpolitiske omsyn kjem inn som ein premiss
i ulike avgjerdsprosessar på eit tilstrekkeleg tidleg tidspunkt. Ofte kan det
vera samanfall mellom sektorpolitiske og språkpolitiske mål og tiltak, eller
språkpolitiske omsyn kan lett varetakast utan at det går ut over sektorpolitiske
primæromsyn. Likevel kan det henda at språkpolitiske omsyn blir oversedde eller
utegløymde fordi dei sektoransvarlege ikkje har fått eller ikkje har skaffa seg
tilstrekkeleg informasjon om kva slike omsyn går ut på. Føresetnaden må mellom
anna vera at dersom det innanfor verksemda i andre departement eller
underliggjande organ reiser seg tvilsspørsmål som kan ha språkpolitisk relevans,
skal saka leggjast fram anten for Kultur- og kyrkjedepartementet eller for
Språkrådet. Tidlegare Norsk språkråd hadde som ei av sine lovfesta oppgåver å
gje styresmaktene råd i språkspørsmål. Men lova viste i så måte særleg til
språkbruken i skulen, i NRK og i statstenesta. I dette låg det ei avgrensing. I
dei vedtektene som gjeld for Språkrådet, er det på generelt grunnlag fastsett at
institusjonen både har ansvar for å ta språkpolitiske initiativ overfor
relevante styresmakter og å uttala seg om spørsmål som det får lagt fram for seg
av andre styresmakter. Dette peiker i retning av både ei breiare og ei meir
aktiv språkpolitisk oppfølging frå Språkrådet si side. Det er også fastsett at
Språkrådet skal følgja opp språkpolitiske mål og strategiar som blir fastlagde
av overordna styresmakt, og at Språkrådet i enkeltspørsmål kan uttala seg og gje
råd etter eige skjøn om kva tiltak som best tener språkpolitiske mål. Jamvel om
vedtektene såleis opnar for at Språkrådet i større grad kan ta eigne initiativ,
vil det likevel vera mange spørsmål med språkpolitisk relevans som Språkrådet
ikkje automatisk vil få kjennskap til. Difor må det også kvila eit ansvar på
sektorpolitiske aktørar å informera og høyra Språkrådet når dette kan vera
relevant. Det er ei erfaring frå tidlegare at Språkrådet ikkje alltid har fått
relevante saker på høyring, eller ikkje er trekt med på eit tidleg stadium i
avgjerdsprosessar der det hadde vore naturleg. Departementet vil vurdera korleis
ein betre enn i dag kan sikra at Språkrådet i større grad blir drege inn i
sektorpolitiske avgjerdsprosessar og i breiare politikkutforming med
språkpolitisk relevans. Dette er dels eit informasjonsspørsmål, men det kan også
vera aktuelt å vurdera om ein kan formalisera ulike former for språkpolitiske
kontakt- og konsultasjonsprosedyrar. Eit døme på dette er det rundskrivet
departementet sende ut i mai 2007 om språkfaglege konsultasjonsrutinar ved
namnelaging i staten, jf. omtale under kap. 7.4.5.4 ovanfor. Dette er likevel
avgrensa til eit særskilt språkpolitisk saksområde, og departementet vil mellom
anna vurdera å senda ut eit liknande rundskriv av meir generell karakter.
Departementet vil også vurdera korleis føresetnader om språkpolitisk
konsultasjon og medverknad frå Språkrådet og Kultur- og kyrkjedepartementet i
relevante sektorpolitiske avgjerdsprosessar kan forankrast i det språkpolitiske
lov- og regelverket som blir drøfta i kap. 3.4 nedanfor. 3.3.3 Det
språkpolitiske kunnskapsgrunnlaget Når det overordna målet for språkpolitikken
har å gjera med språkets status og bruk i samfunnet, og når Språkrådet i tråd
med dette i større grad enn før skal involvera seg over eit breitt spekter av
sektorspesifikke saksfelt, stiller det også nye krav til kompetanseprofil og
arbeidsmåtar i Språkrådet sjølv. Det viktigaste formålet med den omdanninga
institusjonen har gjennomgått, var nettopp å leggja til rette for meir
utoverretta aktivitetar og eit breiare samfunnsengasjement. Det vil ta noko tid
før denne justeringa av den språkpolitiske strategien i Språkrådet kan vera
gjennomført. I praksis må dette vera ein gradvis prosess. For å møta dei nye
utfordringane ønskjer Språkrådet mellom anna å rekruttera medarbeidarar med
samfunnsvitskapleg kompetanse. Det er behov for nye stillingar for å gje rom for
slik nyrekruttering. Spørsmålet om nye stillingar vil departementet på vanleg
måte koma attende til i framtidige budsjett. Vi viser i den samanheng også til
framlegg andre stader i denne meldinga om å tilleggja Språkrådet nye funksjonar
og nytt ansvar utover det som er omtalt i dette avsnittet. Når Språkrådet skal
arbeida meir enn før med å leggja til rette for at språkpolitiske perspektiv kan
byggjast inn i sektorpolitiske mål og tiltak, krev det også at institusjonen på
ein adekvat måte evnar å analysera reelle språkpolitiske verknader av
sektorpolitiske ordningar. Det betyr at Språkrådet ikkje berre må halda den
språkpolitiske fana høgt, men også kunna gå i dialog med ulike sektorinteresser
for å drøfta løysingar som balanserer eventuelt motstridande omsyn på ein
optimal måte. For at det språkpolitiske pådrivar- og samordningsarbeidet som
Språkrådet vil ha hovudansvaret for, skal bli truverdig og dermed ha størst
mogleg gjennomslagskraft, må også innsatsen byggja på relevant og haldbar
dokumentasjon. Både føresetnaden om ein breiare samfunnsdialog og behovet for
eit godt dokumentasjons-og kunnskapsgrunnlag er reflektert i dei nye vedtektene.
Her heiter det at Språkrådet skal observera og analysera aktuelle
utviklingstrekk i heile det norske språksamfunnet og på eige initiativ leggja
til rette for tenleg samarbeid med både private og offentlege aktørar på ulike
samfunnssektorar. I eit særskilt dokument med merknader til vedtektene heiter
det følgjande om dette: «Her angis noe av det sentrale ved det nye Språkrådets
arbeidsområde og arbeidsmåte. Viktige aspekter ved dette er at Språkrådet må ha
hele samfunnet som operasjonsfelt, og at det skal legges opp til samarbeid med
aktuelle aktører over et bredt spekter, dessuten at observasjon og analyse må
utgjøre en basis for arbeidet.» Nøkkelord i vedtektene er på den eine sida
ordparet observasjon og analyse, og på den andre sida utviklingstrekk i heile
det norske språksamfunnet. I uttrykket observasjon og analyse ligg det ein
intensjon om ei meir systematisk empirisk orientering av verksemda i Språkrådet,
og uttrykket utviklingstrekk i heile det norske språksamfunnet seier noko om kva
som skal vera gjenstand for slik empirisk orientert verksemd. Det kan vera grunn
til å streka under at det siste uttrykket både siktar til utviklinga i språket
sjølv og i språkbruken. Det omfattar altså både korpus- og statusperspektivet,
både språkutviklinga og språkbruksutviklinga. Det er lagt opp til at Språkrådet
i prinsippet skal kunna observera både språk og språkbruk på alle nivå, så vel i
eit makro- som eit mikroperspektiv. Observasjon dreier seg om innhenting og
registrering av kunnskap, og analyse indikerer at ein også skal reflektera
systematisk over det ein registrerer. Dette inneber likevel ikkje at Språkrådet
skal driva direkte språk-og språkbruksforsking. Forsking er meir ambisiøst, og
Språkrådet skal ikkje i utgangspunktet vera ein forskingsinstitusjon.
Observasjon og analyse inneber likevel at verksemda må vera fagleg forplikta, og
at målet er å skaffa fram haldbar kunnskap, jamvel om dette ikkje skjer gjennom
vitskaplege metodar. Sjølv om observasjon og analyse ikkje er forsking, kan det
godt byggja på forsking, og det kan føra til forsking, til dømes dersom
Språkrådet vil ha nærare undersøkt noko ein har observert. Det må difor leggjast
opp til nødvendig samarbeid med relevante fag- og forskingsmiljø. Departementet
vil ikkje no leggja nærare føringar for korleis Språkrådet skal innretta og
organisera arbeidet sitt med språkobservasjon og analyse, men reknar med at dei
tematisk definerte fagråda vil kunna spela ei rolle i arbeidet med å få sett
slike kunnskapsbaserte aktivitetar meir i system og i arbeidet med å prioritera
aktuelle oppgåver. 3.3.4 Ein årleg språkpolitisk tilstandsrapport - eit
språkbarometer Det språkpolitiske hovudmålet som er skissert i denne meldinga,
tilseier at det er behov for å skaffa fram mest mogleg pålitelege data som gjer
det råd å følgja med i korleis stillinga for norsk språk utviklar seg over tid
innanfor ulike samfunnsområde. Departementet vil vurdera om ein kan formalisera
dette gjennom å få utarbeidt ein årleg språkpolitisk statusrapport. Dette
framlegget er inspirert av det som i den språkpolitiske debatten i Danmark er
omtalt som eit språkbarometer. Det er også inspirert av dei årstalane som
direktøren for Nynorsk kultursentrum sidan 2001 har halde om tilstanden for
nynorsk skriftkultur. Desse talane har hatt ulikt tema frå år til år, medan
tanken bak dei årlege tilstandsrapportane som har vore på tale i Danmark, er å
skaffa fram data som kan vurderast og samanliknast frå det eine året til det
andre. I eit notat frå Dansk Sprognævn frå januar 2007 heiter det såleis at eit
språkbarometer eller ein tilstandsrapport skal utgjevast kvart år av Dansk
Sprognævn i samarbeid med relevante institusjonar og danna utgangspunkt for ein
fagleg og politisk debatt om stillinga for det danske språket. Det heiter også
at det bør utarbeidast parallelle og meir nyanserte metodar for effektmåling av
språkpolitiske tiltak både på landsplan og ved enkelte institusjonar.
Departementet vil drøfta nærare med Språkrådet på kva måte vi også her i landet
kan utvikla ein mal for ein slik årleg tilstandsrapport som gjer det mogleg å
følgja utviklinga i det norske språkets status og bruk på ein meir systematisk
måte. Føresetnaden i første omgang må vera at dette blir ein rapport på eit meir
overordna nivå, som så eventuelt kan utviklast meir i detalj etter kvart. Ein
slik språkleg tilstandsrapport - eit språkbarometer - må utarbeidast på grunnlag
av visse parametrar som kan seia noko meiningsfylt om korleis bruken av norsk
står seg jamført med engelsk innanfor utvalde språkdomene. Ikkje berre
situasjonen for norsk generelt, men også bruken av nynorsk spesielt bør kunna
målast på denne måten. Også parametrar som har å gjera med nordisk
nabospråksforståing og undervisning i dansk og svensk bør frå starten av kunna
vera med i språkbarometeret. Ein årleg tilstandsrapport vil gjera det mogleg å
få eit meir samla og systematisk bilete av situasjonen og gje grunnlag både for
eventuelle politiske strakstiltak og meir målretta prioriteringar på lengre
sikt. I kjølvatnet av arbeidet med eit slikt språkbarometer vil departementet i
samråd med Språkrådet vurdera om det også lèt seg gjera å utvikla meir nyanserte
metodar for å måla effekten av språkpolitiske tiltak. 3.3.5 Ei fireårig
stortingsmelding om språk og språkpolitikk Ein årleg tilstandsrapport vil også
kunna danna ein del av grunnlaget for periodevise språkmeldingar til Stortinget.
I dag er det lovfesta at Kongen minst kvart fjerde år skal leggja fram for
Stortinget ei melding om målbruk i offentleg teneste, jf. lov om målbruk i
offentleg teneste § 10. Den siste av desse meldingane var St.meld. nr. 7
(2005-2006), jf. Innst. S. nr. 98 (2005-2006). Desse meldingane dannar grunnlag
for at det i kvar stortingsperiode blir høve til drøfta korleis forvaltninga
lever opp til dei lovheimla målbruksreglane. Den merksemda som følgjer med kvar
melding og den tilhøyrande stortingsbehandlinga, gjer truleg sitt til at
forvaltninga kjenner seg sterkare forplikta av reglane enn dei elles ville
gjort. At meldinga er lovpålagd, gjer det også meir forpliktande for Kultur- og
kyrkjedepartementet å følgja opp den overordna tilsynsfunksjonen som
departementet er pålagt etter § 1 i forskrifta til lova, og gje dette arbeidet
nødvendig prioritet. Den lovpålagde meldinga om målbruk i offentleg teneste er
alt i alt eit fundament i det systemet av verkemiddel som skal sikra bruk av
nynorsk i offentleg forvaltning generelt og i statsforvaltninga spesielt.
Meldingssystemet er også grunnlaget for at departement og regjering minst kvart
fjerde år blir nøydde til å vurdera nødvendige tiltak for å styrkja etterlevinga
av målbruksreglane og intensivera arbeidet med auka bruk av nynorsk i
forvaltninga. Departementet legg difor stor vekt på at det framleis skal vera
fastsett i lov at det minst kvart fjerde år skal leggjast fram ei
stortingsmelding som rapporterer om oppfølging av målbruksreglar og bruk av
nynorsk i statleg og statstilknytt verksemd. Departementet ønskjer likevel å
utvida dette periodiske meldingssystemet til ein rapport som kan gje Stortinget
grunnlag for eit breiare språkpolitisk ordskifte. Det betyr først og fremst at
meldinga også må omfatta ei vurdering av situasjonen både for norsk språk
generelt og nynorsk spesielt innanfor heile det norske språksamfunnet, altså
ikkje berre for nynorsk i staten. Vi kan rett nok ikkje sjå bort frå at ei slik
utviding kan svekkja meldingssystemet som eit verkemiddel i
måljamstillingsarbeidet, fordi mange andre problemstillingar vil tevla om
merksemda. Men verknaden kan også bli den motsette, nemleg at ei melding med eit
meir heilskapleg språkpolitisk sikte vil gjera det lettare å sjå formålet med
det offentlege jamstillingsstrevet. Det vil mellom anna bli lettare å sjå
nynorskbruken i forvaltninga som del av ei vurdering av situasjonen for nynorsk
i samfunnet generelt. Den viktigaste grunngjevinga for ei tematisk utviding av
meldingssystemet er likevel behovet for å leggja fundamentet for eit permanent
språkpolitisk oppfølgingsregime som fangar inn det strategiske hovudmålet i den
nye språkpolitikken, dvs. arbeidet med å motverka domenetap for norsk språk og
dermed styrkja det norske språket som fullverdig og samfunnsberande
nasjonalspråk i Noreg. Men også korleis det går med dei andre hovudmåla i
språkpolitikken, bør rapporterast i ei slik melding. Ved sida av styrkinga av
nynorsk spesielt gjeld dette mål som har å gjera med det gamle og nye
mangespråklege innslaget i landet vårt, med teiknspråk og med utvikling av
djupare og breiare framandspråkleg kompetanse hos nordmenn flest og med den
nordiske språkfellesskapen. Vi minner her om at Noreg etter den europeiske
regions- og minoritetsspråkpakta er pålagt å rapportera til Europarådet kvart
tredje år om situasjonen for samisk og for dei andre minoritetsspråka som har
vern etter denne konvensjonen. Det kan vera naturleg at også noko av resultatet
av dette oppfølgings- og rapporteringsarbeidet inngår i den språkpolitiske
rapporteringsmeldinga til Stortinget. Også det nasjonale arbeidet med å følgja
opp den nordiske språkdeklarasjonen bør naturleg inngå i meldinga. Eit
språkpolitisk meldingssystem som her skissert er elles i samsvar med framlegget
frå det dåverande interimsstyret i Språkrådet i samband med at strategirapporten
Norsk i hundre! vart oversend departementet i mars 2006. Her heitte det:
«Gjennomføring av politikken bør rapporterast gjennom ei fast melding til
Stortinget. Her kan òg dagens mållovsmelding takast inn. Ut frå krava i meldinga
kan det tenkjast ei årleg melding, ei toårig eller ei fireårig melding.» Som det
går fram ovanfor, legg departementet opp til ei fireårig melding. Departementet
tek sikte på å innarbeida kravet om ei slik språkpolitisk melding til Stortinget
kvart fjerde år i det språkpolitiske lovverket som blir nærare drøfta i det
følgjande. 3.4 Språkpolitisk lovgjeving 3.4.1 Eksisterande språklover Det finst
i dag tre lovverk som primært handlar om språk og språkbruk, og som blir
forvalta av Kultur- og kyrkjedepartementet. Det er lov 11. april 1980 nr. 5 om
målbruk i offentleg teneste (mållova), sist endra ved lov 11. mars 1988 nr. 12,
dinest kapittel III om samisk språk i lov 12. juni 1987 nr. 56 om Sametinget og
andre samiske rettsforhold (samelova), kapittel III sist endra ved lov 13.
desember 2002 nr. 81, og endeleg lov 18. mai 1990 nr. 11 om stadnamn
(stadnamnlova), sist endra ved lov 17. juni 2005 nr. 90. 3.4.2 Frå Norsk
språkråd til Språkrådet 3.4.2.1 Tidlegare lov om Norsk språkråd Tidlegare
forvalta Kultur- og kyrkjedepartementet også lov 18. juni 1971 om Norsk
språkråd, men denne lova vart oppheva med verknad frå 1. januar 2005 i samband
med at Norsk språkråd var omdanna til den noverande institusjonen, Språkrådet,
jf. Ot.prp. nr. 83 (2003-2004) og Innst. O. nr. 6 (2004-2005). Den nye
institusjonen vart oppretta som ein vanleg statsinstitusjon, utan heimel i lov.
3.4.2.2 Spørsmålet om lovforankring av Språkrådet I innstillinga til
kulturmeldinga våren 2004 gav medlemmene frå dei noverande regjeringspartia
uttrykk for at også den institusjonen som skulle ta over etter Norsk språkråd,
måtte få ei klar lovforankring. Dei bad regjeringa koma attende til Stortinget
med ei vurdering av korleis dette best kunne gjerast, jf. Innst. S. nr. 155
(2003-2004). I proposisjonen om oppheving av den gamle lova i juni 2004 fann
departementet det ikkje formålstenleg å gjera ei endeleg vurdering av
lovspørsmålet, og foreslo at den nye institusjonen i første omgang skulle
etablerast utan lovheimel. Men det vart samstundes uttalt i proposisjonen at
dette ikkje hindra at spørsmålet om alternativ lovgjeving i ei eller anna form
kan vurderast som ledd i den vidare omdanningsprosessen eller seinare. I
innstillinga uttalte representantane frå SV at dei var skeptiske til å oppheva
den gamle lova utan at også den nye institusjonen var forankra i lov, og dei bad
om at regjeringa snarast råd kom attende til Stortinget med framlegg til ei lov
som sikrar og varetar viktige språkpolitiske mål. Også representantane frå Ap og
Sp bad regjeringa fremja forslag om korleis den nye språkinstitusjonen kunne
heimlast i lov, jf. Innst. O. nr. 6 (2004-2005). I odelstingsdebatten 18.
november 2004 uttalte dåverande kulturminister at ho ikkje avviste ei mogleg
lovforankring, men at ho ikkje ville binda seg i dette spørsmålet. Ho viste til
at interimsstyret nyleg hadde oppnemnt ei arbeidsgruppe til å greia ut
utfordringar, mål og strategiar i språkpolitikken, og at det ville vera naturleg
at lovspørsmålet vart vurdert i lys av dette utgreiingsarbeidet. Resultatet av
dette arbeidet vart den omtalte strategirapporten Norsk i hundre!, som låg føre
hausten 2005. Eit av forslaga i rapporten var nettopp at formålet og
verkeområdet til Språkrådet må slåast fast i lov. Det heitte dessutan at ei av
oppgåvene til Språkrådet måtte bli å føra tilsyn med at dei tre språkpolitiske
rettane blir respekterte, både i anna lovgjeving og i praktisk politikk. Dei tre
rettane rapporten her siktar til, er retten til nasjonalspråk, retten til
morsmål og retten til framandspråk, jf. nærare omtale i kap. 6. Også i
følgjebrevet frå interimsstyret då strategiutgreiinga vart oversend til
departementet i mars 2006, heiter det at måla for det nye Språkrådet bør
utformast gjennom ei lov med forskrift, og at dette då ville bli eit lovfesta
uttrykk for den statlege språkpolitikken. I grunngjevinga uttalte
interimsstyret: «Språkrådet treng formell og politisk ryggstø for å ha autoritet
til å fylla samfunnsoppgåva si tilfredsstillande. I lys av dette er det vår
vurdering at Stortinget bør vedta ei lov som slår fast føremålet med Språkrådet
- kva slags rolle, verkeområde og ansvar statens språkorgan skal ha. Lova må og
innehalda paragrafar som tek for seg kva språkpolitikk organet skal forvalta.
[...] det viktigaste målet for det nye Språkrådet [blir] å få nok olbogerom til
å kunna vera ei drivkraft for den norske språkpolitikken. Eit byråkratisk
kontrollorgan, utan nødvendige fullmakter og utan status i media og blant folk
flest, er det me minst ønskjer.» 3.4.2.3 Oppsummerande vurdering Departementet
si vurdering er at det nye arrangementet med eit departementsstyrt
forvaltningsorgan med basis i vedtekter fastsette av departementet kan bli for
laust og sårbart til å driva eit kraftfullt, utoverretta og tverrgåande
språkpolitisk pådrivar- og koordineringsarbeid. Ei lov med forskrifter, som
klarare enn i dag definerer Språkrådet sine oppgåver og gjev institusjonen eit
sjølvstendig handlingsrom i høve til overordna styresmakter, vil representera
ein mykje fastare basis, gjera institusjonen meir robust og gje større autoritet
og legitimitet til arbeidet. Her kan det både vera tale om symbolverknader og
realitetar. Ein offensiv språkpolitikk tilseier at staten har eit kraftfullt
fagorgan som kan følgja opp språkpolitiske mål og strategiar og vera pådrivar i
språkpolitikken. Ei lovforankring vil vera med på å gje Språkrådet slik kraft.
Eit utkast til lov om Språkrådet bør likevel ta utgangspunkt i gjeldande
vedtekter. Her heiter det mellom anna at Språkrådet særleg skal arbeida med å
styrkja det norske språkets status i notid og framtid, at institusjonen skal
følgja opp språkpolitiske mål og strategiar som blir fastlagde av overordna
styresmakt, men at institusjonen i enkeltspørsmål kan uttala seg og gje råd
etter eige skjøn om kva tiltak som best tener språkpolitiske mål. Dessutan er
det streka under at Språkrådet har ansvar for å ta språkpolitiske initiativ
overfor relevante styresmakter, i tillegg til å uttala seg om spørsmål som andre
styresmakter legg fram for det. Dei viktigaste føresegnene kan takast inn i
sjølve lova, medan dei meir detaljerte vil danna grunnlag for forskrifter som
kan fastsetjast anten av Kongen eller av departementet. Det er likevel eit behov
for å sjå ei ny lov om Språkrådet i ein større samanheng. Dette vil vera med og
avgjera om det skal lagast ei stutt lov som berre regulerer korleis
institusjonen skal organiserast, og kva oppgåver han skal ha, eller om det kan
vera aktuelt med ei meir omfattande lov. 3.4.3 Spørsmålet om ei allmenn språklov
3.4.3.1 Utgangspunkt Når det skal lagast ei lov om statens fagorgan i
språkspørsmål, er det også naturleg å gå vidare og vurdera om det ikkje i lov
bør seiast noko om innhaldet i den språkpolitikken institusjonen skal forvalta.
Det følgjer av det grunnleggjande perspektivet i denne meldinga at hovudmålet
for ein slik politikk skal vera å sikra det norske språkets posisjon som
komplett og samfunnsberande språk i Noreg. I tråd med dette er det i Norsk i
hundre! reist spørsmålet om ikkje den auka bruken av engelsk i det norske
samfunnet gjer at tida no er inne til «å lovfesta norsk som nasjonalspråk». I
rapporten er det vist til at det finst eit omfattande regelsett om tilhøvet
mellom bokmål og nynorsk, at vi også har klare reguleringar av
minoritetsspråklege rettar, men at vi altså ikkje har reglar om kva rettar,
eventuelt særrettar, norsk språk skal ha i Noreg. Rapporten konkluderer på dette
grunnlaget med at ein litt ironisk kan seia at Noreg har ein målpolitikk som
vernar nynorsk og minoritetsspråka, men ikkje ein språkpolitikk som vernar
norsk. 3.4.3.2 Nasjonal språklovgjeving i nokre andre land Ei løysing i tråd med
formuleringa frå Norsk i hundre! om å lovfesta norsk som nasjonalspråk kan i
utgangspunktet minna om den føresegna som finst i den finske grunnlova. Her
heiter det at «Finlands nationalspråk är finska och svenska». Men den viktigaste
funksjonen ved denne føresegna er kanskje understrekinga av at Finland har to
nasjonalspråk, både finsk og svensk. Slik sett fungerer dette først og fremst
som eit vern om det minste av dei to nasjonalspråka i landet, altså svensk. Til
skilnad frå situasjonen i Finland har det både i vårt land og i Sverige og
Danmark vore oppfatta som såpass sjølvsagt kva som er nasjonalspråket, at det
ikkje har vore eit tilsvarande behov for lovfesting, langt mindre
grunnlovsfesting. I Frankrike derimot finst også ei grunnlovsføresegn, vedteken
i 1992, som slår fast at «republikkens språk er fransk». I tillegg har Frankrike
ei lov frå 1994 om bruk av fransk språk, som er svært detaljert, og som på ulike
måtar og i ulik grad påbyr fransk i alt frå reklame, varenamn og
bruksrettleiingar via arbeidsavtalar til innlegg og støtteark på seminar og
konferansar. I tillegg er det ei rekkje andre føresegner om språkbruk i
undervisning, medium og liknande. Den strenge franske språklovgjevinga kan nok
delvis sjåast i samanheng med ein sterk sentralistisk tradisjon i det franske
samfunnet og med dei franske stormaktstradisjonane, men er i dag utan tvil også
ein del av forsvaret mot det sterke presset frå engelsk som heller ikkje dei
større nasjonane i Europa er sparte for. Det finst også eit til dels strengt
lovvern for det nasjonale språket i fleire av dei austeuropeiske landa, til
dømes i Polen og Latvia. Men vel så mykje som eit forsvar mot engelskpåverknad
er dette ein reaksjon mot det hegemoniet som russisk språk og kultur har hatt i
desse landa, og dermed eit utslag av behovet for ei ny nasjonal konsolidering
etter at Sovjetunionen og Warszawapakta gjekk i oppløysing. 3.4.3.3 Lov- eller
grunnlovfesting? Fleire av språkreglane det er vist til ovanfor, gjeld
grunnlovsføresegner om språk, og også under debatten i Sverige i 2005 var altså
grunnlovsfesting eit bitema. Her i landet vart spørsmålet om grunnlovfesting
reist under arbeidet med å førebu den nye kulturlova som tok til å gjelda frå 1.
august 2007. Lova fastset at offentlege styresmakter har ansvar for å fremja og
leggja til rette for eit breitt spekter av kulturverksemd, slik at alle kan få
høve til å delta i kulturaktivitetar og oppleva eit mangfald av kulturuttrykk.
Verken språk generelt eller norsk språk spesielt er nemnt i lova, men i
førearbeida, Ot.prp. nr. 50 (2006-2007), er det gjeve ei førebels vurdering av
spørsmålet om ein bør gå vidare på lovvegen ved også å grunnlovfesta
kulturomsyn. I denne drøftinga er språkdimensjonen i kulturpolitikken trekt fram
som eit eige tema. Kulturlovproposisjonen viste til at det ville bli nærare
drøfta i språkmeldinga om grunnlovfesting av språk- og andre kulturomsyn kan
vera med på å styrkja grunnlaget for å utforma og gjennomføra tiltak for å
verna, utvikla og fremja dei nasjonale språka. I den samanhengen er det nemnt at
ei rekkje kulturpolitiske tiltak heilt eller delvis har som mål å styrkja og
utvikla bruk av norsk språk, men at slike omsyn ikkje lenger er like sjølvsagde
innanfor ramma av EØS-avtalen. Dette er eksemplifisert med tilvising til den
såkalla Einarsson-saka E-1/01 på Island, der EØS-domstolen kom til at ordninga
med differensierte momssatsar for framandspråkleg og islandskspråkleg litteratur
streid mot EØS-traktaten. Jamvel om formålet var å fremja bruk av det nasjonale
språket, vart ikkje dette vurdert som ei lovleg grunngjeving for å ha lågare
momssatsar på islandsspråkleg litteratur. Proposisjonen viste elles til
grunnlovsføresegna som pålegg staten å leggja tilhøva til rette for at den
samiske folkegruppa kan sikra og utvikla språket, kulturen og samfunnet, og
peikte på at det kan argumenterast for at også norsk språk burde omfattast av ei
tilsvarande formulering. 3.4.3.4 Fråsegn frå Språkrådet om eventuell
grunnlovfesting Denne siste problemstillinga er nærare drøfta i ei fråsegn frå
Språkrådet til det høyringsutkastet som låg til grunn for
kulturlovsproposisjonen. Her er det vist til den historiske bakgrunnen for den
grunnlovsmessige særbehandlinga av samisk, og at det i 1988, då grunnlovsvernet
av samisk vart vedteke, var lettare å ta stillinga for norsk språk og kultur for
gjeven. Språkrådet viser vidare til at norsk språk framleis er i ein langt
sikrare posisjon enn samisk, men at også norsk språk i dag står i fare for å få
svekt stillinga si ved å mista viktige bruksområde til engelsk. På denne
bakgrunn må ein spørja, heiter det, om det ikkje er fare for at den
«selvfølgeliggjøringen » av norsk som er ein premiss for det manglande
grunnlovsvernet, i stigande grad vil endra seg til ei usynleggjering av norsk
språk. Språkrådet strekar under at intensjonen med ei eventuell grunnlovfesting
ikkje må vera å stengja andre språk ute og heller ikkje å fremja «nasjonale
omsyn» i tradisjonell meining. Målet må derimot vera å sikra grunnlaget for at
folk i Noreg kan bruka norsk - og eventuelt andre språk - ved å grunnlovfesta at
styresmaktene har plikt til å leggja tilhøva til rette for det. På eit slik
grunnlag meiner Språkrådet at grunnlovfesting av omsynet til norsk språk også er
i tråd med omsynet til ytringsfridommen. Sidan norsk i all overskodeleg framtid
vil vera morsmålet for det store fleirtalet i Noreg og elles felles
nasjonalspråk for folk i Noreg, meiner Språkrådet at ei føresegn om norsk språk
også kan utfylla og støtta opp under den noverande føresegna i
ytringfridomsparagrafen som seier at «det paaligger Statens Myndigheder at lægge
Forholdene til Rette for en aaben og oplyst offentlig Samtale», den såkalla
infrastrukturføresegna. Språkrådet peiker elles på at dei to
UNESCO-konvensjonane som Noreg ratifiserte i 2007, opnar for kulturpolitiske
tiltak som også kan styrkja stillinga for norsk, og at også dette gjer det meir
aktuelt enn før å vurdera ei grunnlovfesting av omsynet til norsk språk og
kultur. 3.4.3.5 Nærare om eit konkret framlegg til grunnlovfesting Begge desse
omgrepa, både språk og kultur, var også med i eit framlegg til grunnlovsføresegn
som vart fremja i ein leiarartikkel i tidsskriftet Lov og Rett i 2004, ei
føresegn som var utforma som ein tilnærma parallell til grunnlovsføresegna om
samisk. Som grunngjeving for framlegget heitte det at det i vår meir
globaliserte tid like mykje er majoritetskulturen som minoritetskulturen som
treng støtte i grunnlov. Med auka frihandel har kultur fått sterkare
varekarakter, og kulturen i alle andre språksamfunn enn dei angloamerikanske
står under eit trykk som treng mottrykk. Eit slikt mottrykk ville nettopp vera å
ta kulturomsyn inn i Grunnlova, for det ville kunna halda oppe eller auka eit
demokratisk, nasjonalt kulturpolitisk handlingsrom. Då Grunnlova vart vedteken,
var det å verna og skapa grunnlag for norsk kultur ein sjølvsagd del av
formålet, men no er den faktiske utviklinga av verdssamfunnet og dei nyutvikla
internasjonale rettslege banda slik at det sjølvsagde må seiast, heitte det i
artikkelen. Det går fram av dette at ei formulering etter mønster av den samiske
grunnlovsføresegna ville ha eit mykje vidare siktemål enn omsynet til språket.
Språk er likevel nemnt, som eit spesifiserande tillegg til det meir overgripande
omgrepet kultur, men, som det synest, også som ein metode for å avgrensa og
definera dei kulturuttrykka som den nemnde føresegna er meint å verna. Om dette
heiter det i artikkelen: «Å fastleggje presist omgrepet kultur er som kjent
vanskeleg, men i denne samanhengen vil tilknytinga til norske språklege uttrykk
vere kjernen.» Uttrykksmåten å leggja til rette for utvikling og vern av norsk
språk representerer uansett ei anna tilnærming enn ei føresegn om at norsk er
nasjonalspråk eller hovudspråk i Noreg. Truleg ville desse uttrykksmåtane også
ha noko ulik funksjon. Den første gjev særleg assosiasjonar i retning av tiltak
for vern mot ytre kulturimpulsar, medan den siste tilnærminga i sterkare grad
rettar søkjelyset mot det å bruka norsk språk i ulike offisielle samanhengar i
Noreg. Samanstillinga norsk kultur og språk kan elles tenkjast å by på eit
problem sett frå ein annan synsvinkel. For når det gjeld kultur, er det ikkje
nødvendigvis norsk kultur i trong meining det er behov for å verna. I dag må det
nemleg leggjast til grunn at kultur er noko som oppstår, veks fram og blir endra
i møte med andre kulturar, og uttrykket norsk samanstilt med kultur i ei
lovføresegn kan då lett gje uheldige førestellingar om det meir reindyrka
norske. Når det gjeld språk derimot, er det i denne samanhengen nettopp norsk
språk det eventuelt er tale for å gje eit lovfesta vern. Det er difor ikkje
sikkert at det å nemna kultur og språk i same andedraget i ei lov- eller
grunnlovsføresegn vil vera eit tilstrekkeleg presist uttrykk for det ein tek
sikte på å fanga inn. Ein kunna kanskje koma utanom dette problemet ved å byggja
den nemnde formuleringa noko ut, til dømes i den retning som vart foreslått i ei
høyringsfråsegn Nynorsk kultursentrum sende inn under arbeidet med
kulturlovsproposisjonen. I tillegg til å modifisera inntrykket av ein rein norsk
kultur tek dette framlegget også sikte på å gje den formelle likestillinga
mellom bokmål og nynorsk ein sterkare og tydelegare rettsleg status. Dette siste
er også eit viktig poeng å ta med dersom det skulle bli aktuelt å arbeida vidare
etter ein slik modell. Dersom ei føresegn om norsk språk skulle inn i Grunnlova,
måtte ein i det minste sikra seg at det ikkje førte til ei usynleggjering eller
degradering av den formelle likestillinga mellom nynorsk og bokmål. 3.4.3.6
Tilhøvet til mållova At norsk språk ikkje har lov- eller grunnlovsvern når
samisk har det, er på eit vis parallelt til at bruk av norsk språk generelt
ikkje er regulert i lov når nynorsk og bokmål er det. Jamvel om lov om målbruk i
offentlege teneste (mållova) formelt er ei lov om jamstilling mellom bokmål og
nynorsk, inneber det ujamne bruksomfanget som dei to målformene har i
utgangspunktet, at lova i praksis har sin viktigaste funksjon i å fremja
nynorsken si stilling, direkte innanfor det offentlege, først og fremst i
staten, og dermed indirekte også i samfunnet elles. Utgangspunktet både for
nynorsk og for samisk er at det er det språket som står svakast, som har
motivert eit særskilt vern i lovverket. Stillinga for majoritetsspråket norsk
har vore sedd på som så sjølvsagt og så sterk at ein i moderne tid ikkje har
kjent behov for lov- eller grunnlovsforankring eller særskild lovregulering på
generelt grunnlag. Det er ikkje like sjølvsagt i dag. Dessutan ser vi i dag at
det også kan verka lovteknisk uryddig at det berre er bokmål og nynorsk og ikkje
den overordna fellesnemnaren norsk som har ein klart uttrykt status i lovverket.
Mållova slår fast at bokmål og nynorsk er likeverdige målformer og skal vera
jamstilte skriftspråk i alle organ for stat, fylkeskommune og kommune, men altså
utan at det først er slått fast kva status og bruk norsk språk generelt skal ha.
Dei materielle føresegnene i lova regulerer dels i kva situasjonar eit
statsorgan skal bruka anten nynorsk eller bokmål, dels korleis bruksfordelinga
mellom bokmål og nynorsk skal vera for allment dokumenttilfang som ikkje kjem
inn under dei spesifikke føresegnene. Når lova til dømes fastset at eit
statsorgan skal svara på skriv frå private rettssubjekt i den målforma som er
nytta i skrivet, må no dette også tolkast slik at vedkomande har krav på å få
svar på norsk, jamvel om det ikkje er sagt direkte. Når det derimot er tale om
allment informasjonstilfang, er det ikkje noko i mållova som kan tolkast slik at
eit statsorgan må bruka norsk. Det er såleis ikkje noko i lova som hindrar eit
statsorgan i å bruka engelsk i større eller mindre grad i staden for norsk. Det
er berre det tilfanget som reint faktisk er skrive på norsk, som då kjem inn
under dei aktuelle reglane om ei viss bruksfordeling mellom målformene. Dette
inneber at mållova reint allment ikkje representerer noko vern av norsk språk i
høve til engelsk og såleis ikkje er noko effektivt instrument for å hindra til
dømes domenetap for norsk språk innanfor offentleg forvaltning. Både omsynet til
lovteknisk samanheng og konsekvens i lovverket og behovet for å byggja opp eit
vern mot domenetap for norsk språk er difor argument som dreg i retning av å gje
norsk språk ei nærare definert lovforankring. Det kontrollspørsmålet som likevel
må stillast, er i kva grad lov-eller grunnlovsvern synest å vera eit tenleg og
nødvendig verkemiddel i språkstyrkingsarbeidet, eller om det finst andre
verkemiddel som kan seiast å gjera lovfesting overflødig. Det kan også vera at
meir spesifikke lovføresegner på bestemte område kan vera eit alternativ til ei
meir generell lovforankring. Begge desse spørsmåla har vore eit deltema i det
språkpolitiske utgreiingsarbeidet som er gjennomført i Danmark det siste året.
3.4.3.7 Spørsmålet om språklov i Danmark Noko av utgangspunktet for arbeidet med
lovspørsmålet i Danmark var eit ordskifte i Folketinget 30. januar 2007 på
bakgrunn av eit konkret lovframlegg frå Dansk Folkeparti. Framlegget påla
regjeringa å førebu ei lov med formål å sikra ein samanhengande dansk
språkpolitikk som kunne bidra til å styrkja og utvikla det danske språket som
eit komplett og samfunnsberande språk. Det heitte vidare at lova skulle ta klart
sikte på å motverka at dansk lir domenetap, dvs. at det danske språket ikkje vik
for engelsk innanfor vitskap, høgare utdanning, næringsliv og offentleg
forvaltning. Dei fleste partia helsa initiativet velkommen, men det var noko
ulike vurderingar av om ei lov var det rette verkemidlet. Kulturministeren
varsla i debatten at han ville setja ned eit utval med språkekspertar og
representantar frå relevante sektorar til å følgja opp den språkpolitiske
utgreiinga han hadde gjeve Folketinget i 2004. Han ville be utvalet vurdera
spørsmålet om ei språklov eller andre bindande reglar var svaret på dei
språkpolitiske utfordringane. Utvalet vart oppnemnt i april 2007, og i mandatet
heitte det at utvalet mellom anna skulle vurdera om det var behov for og om det
lét seg gjera å lovregulera språkområdet, anten gjennom ei eigentleg språklov
eller gjennom lovgjeving på enkelte område. Det heitte vidare at dersom det vart
tale om å foreslå ei eigentleg språklov, skulle utvalet nærare spesifisera kva
innhald lova skulle ha, dessutan at tilrådingane frå utvalet burde byggja på ein
analyse av dei språkpolitiske erfaringane frå andre land som det var naturleg å
samanlikna med. Lovspørsmålet var likevel ikkje hovudtemaet i mandatet. Utvalet
skulle gje ein samla analyse av situasjonen for dansk språk og koma med konkrete
framlegg for å styrkja innsatsen for dansk språk på ulike samfunnsområde. I
utvalsrapporten som vart lagd fram i byrjinga av april 2008, er det peikt på at
eventuell lovgjeving anten kan skje i form av ei fleksibel rammelov eller ved
meir handfaste reguleringar på enkelte område gjennom endring av eksisterande
lovgjeving. I tråd med det siste alternativet foreslår ein del av utvalet,
mellom dei leiaren, å justera universitetslova for å sikra vidareutvikling av
dansk fagspråk og terminologi. Andre i utvalet vil nøya seg med tilrådingar og
nøye overvaking av språksituasjonen ved universiteta. Utover dette er
lovspørsmålet ikkje nærare drøfta i rapporten. Det heiter berre at det gjennom
arbeidet i utvalet ikkje er påvist andre område som det er behov for å regulera
gjennom spesiallovgjeving eller ei overordna språklov. 3.4.3.8 Spørsmålet om
språklov i Sverige I Sverige er det derimot trekt ein heilt annan konklusjon i
lovspørsmålet enn i Danmark. Der har saka også ei lengre forhistorie. Såleis
vart lovspørsmålet i Sverige grundig drøfta alt i den omfattande utgreiinga frå
den parlamentariske språkkommisjonen frå 2002. Her vart det gjort framlegg om å
fastslå i lov at det svenske språket er hovudspråk i Sverige. 3.4.3.9
Oppsummerande vurdering Departementet meiner at det er behov for at det norske
språkets posisjon og verdi blir langt sterkare markert og synleggjort i
samfunnsdebatten enn det som er tilfellet i dag. Vi kan ikkje ta bruken av norsk
språk, verdien av godt norsk språk og behovet for ei god norskopplæring for alle
som noko sjølvsagt. Tvert imot må dette stadig understrekast og byggjast opp
under i den offentlege språkpolitikken. Departementet meiner at ei klar
lovforankring vil vera med på å leggja grunnlaget for ei sterkare språkpolitisk
bevisstgjering og ein meir offensiv språkpolitikk til beste for både norsk språk
generelt og nynorsk spesielt. Ei lovforankring vil kunna gje grunnlag for eit
meir aktivt og effektivt språkstyrkingsarbeid og innebera ei legal sperre mot at
norsk blir erstatta med engelsk i konkrete brukssituasjonar der dette ikkje er
nødvendig for å kunna kommunisera på ein tenleg måte. Både det stadig aukande
behovet for internasjonalt samkvem og for å bruka eit internasjonalt språk, og
behovet for å styrkja og integrera også dei minoritetsspråklege og
fleirspråklege utfordringane i ein samla språkpolitikk, kan ha som biverknad at
majoritetsspråket vårt får mindre merksemd og omsut enn det som er nødvendig. Ei
lovforankring vil ikkje åleine rå bot på dette, men vil vera eit godt
utgangspunkt for eit meir planfast og konkret språkstyrkingsarbeid over tid. Eit
viktig utgangspunkt er at ei lov kan verka normdannande og gje uttrykk for eit
ideal å strekkja seg etter. Ei generell språklov vil framheva den grunnleggjande
funksjonen norsk språk skal ha som eit felles språk for alle i Noreg, noko som
likevel ikkje føreset at alle innbyggjarane heile tida berre bruker norsk. Ei
allmenn lov om norsk språk kan også vera med og rydda veg for meir spesifikke
språkføresegner innanfor spesielle område, til dømes om tryggingsføresegner og
bruksrettsleiingar på norsk, rett til å inngå avtala på norsk osv Dersom ein går
vidare på den vegen, må det vurderast i kva grad det skal takast inn slike
føresegner i dei respektive særlovene, eller om det best kan skje gjennom ei
meir omfattande allmenn språklov. Som eit minimum bør det i alle høve vera ei
eiga språklov som slår fast det norske språkets offisielle status og funksjon
som nasjonalspråk eller liknande. Kva konkrete uttrykk som bør nyttast, og kva
lovmodell som elles kan vera mest tenleg, vil departementet vurdera nærare. Det
må strekast under at ein ny norsk språkpolitikk ikkje skal ha som formål å
styrkja norsk som nasjonalspråk først og fremst av nasjonale grunnar, og at det
heller ikkje er tale om ei einsidig styrking av norsk språk. Norsk språkstyrking
er like mykje eit kulturelt ansvar vi har i det internasjonale
mangfaldsamfunnet, og er elles ledd i ein større språkpolitisk heilskap som også
må gje større plass for å vareta både alle slags minoritetsspråklege interesser
og å fremja betre framandspråkleg kompetanse. Ved ei lovfesting kan det difor
henda at omgrepet nasjonalspråk ikkje gjev dei rette assosiasjonane, og at eit
anna uttrykk vil vera meir presist. Her er det naturleg å vurdera den
terminologien som er nytta i Sverige. Det inneber i så fall at ein nyttar
hovudspråk i staden for nasjonalspråk. Lovutforminga må også sjåast i samanheng
med om det kan bli aktuelt å gå vidare med tanken om grunnlovfesting av omsynet
til norsk språk eller av norsk språk og kultur slik som drøfta ovanfor. Denne
saka er avhengig av ei nærare avklaring i spørsmålet om den generelle
grunnlovsutviklinga i tida framover, mellom anna i kva grad ein skal byggja ut
Grunnlova med stadig fleire spesialføresegner, jamført med ei meir restriktiv
grunnlovslinje. Dette er eit spørsmål som regjeringa vil vurdera på eit meir
generelt og overordna nivå. Noko av det ein kan oppnå ved ei generell språklov
er at føresegner om stillinga for norsk språk kan kombinerast med tilpassa og
oppdaterte føresegner også om samisk, gamle og nye minoritetsspråk og norsk
teiknspråk, slik at vi får ei lov som er eit samla uttrykk for den norske
språksituasjonen, og som nærare definerer kva status og rolle også andre språk
enn norsk har i denne totaliteten. Ei ny lov må også utformast slik at ho tek
omsyn til den særlege norske språksituasjonen med to likeverdige målformer. Her
må det mellom anna vurderast korleis ei generell lovforankring for norsk språk
skal knytast opp mot dei meir omfattande reglane om bruk av nynorsk og bokmål i
staten. Departementet tek sikte på å arbeida vidare med desse spørsmåla etter at
språkmeldinga er behandla i Stortinget. 3.4.4 Verkeområdet for mållova 3.4.4.1
Tidlegare vurderingar Som nemnt i St.meld. nr. 7 (2005-2006) har det lenge vore
uavklart kor langt verkeområdet for mållova strekkjer seg når det gjeld
statstilknytte verksemder som ikkje er ein organisatorisk del av forvaltninga.
Det vart vist til at departementet ville koma tilbake til saka i annan
samanheng. Spørsmålet har også vore omtalt i to tidlegare stortingsmeldingar om
målbruk i offentleg teneste, i 1997 og 2001, og i kulturmeldinga frå regjeringa
Bondevik II, som Stortinget behandla i 2004. I den nemnde kulturmeldinga gjekk
departementet inn for at mållova som hovudregel skulle gjelda for føretak som er
oppretta i samsvar med lov om statsføretak, andre former for verksemd som staten
har lagt til rette for gjennom individuelle særlover, dessutan stiftingar eller
liknande der staten har vore tungt inne i etableringa, eller der staten yter
substansielle tilskot til drifta. I innstillinga frå familie-, kultur- og
administrasjonskomiteen uttalte fleirtalet, alle utanom representantane frå
Framstegspartiet, at dei ikkje fann dette tilstrekkeleg operativt, og at det var
behov for ein nærare gjennomgang med sikte på klarare definisjonar av
verkeområdet. For andre selskapsformer, typisk aksjeselskap, vart det i
kulturmeldinga lagt til grunn at dei i utgangspunktet ikkje burde omfattast, men
at det fagdepartementet som forvaltar dei statlege eigarinteressene, burde
fastsetja meir tilpassa retningslinjer for målbruken i samråd med Kultur- og
kyrkjedepartementet. I tråd med dette uttalte det same komitéfleirtalet at det
her måtte utøvast eit skjøn frå det respektive departementet med sikte på å koma
i møte det behovet for språkleg likestilling som nedslagsfeltet for den aktuelle
verksemda tilseier, og at det aktuelle fagdepartementet her burde søkja råd i
Kultur- og kyrkjedepartementet. 3.4.4.2 Retningslinjer for målbruk i
samferdselsverksemdene I kulturmeldinga heitte det at slike retningslinjer til
dømes kunne ta utgangspunkt i dei dåverande vedtektene for Posten Norge AS. Her
var det fastsett at prinsippa i mållova skulle følgjast så langt råd er, men
likevel slik at dette ikkje utgjer noka nemnande konkurranseulempe i høve til
private konkurrentar. Tilsvarande føresegn har det også vore i vedtektene for
NSB AS og Avinor AS. Dette er i samsvar med den tilrådinga Kultur- og
kyrkjedepartementet tidlegare har gjeve for selskap og andre organ der det er
tvil om rettstilstanden. Såleis heiter det både i målbruksmeldinga frå 2001 og i
kulturmeldinga frå 2003 at slike verksemder så langt råd er, bør følgja
tilsvarande prinsipp for målbruken sin som dei som ligg til grunn for mållova.
Det er uvisst om dette har vore følgt i praksis. Dessutan har
Samferdselsdepartementet erfart at dei tre nemnde selskapa på deira område ikkje
har etterlevd prinsippa i mållova godt nok, trass i den uttrykkjelege føresegna
i vedtektene. Gjennom vedtak på generalforsamling i selskapa våren 2007 har
difor samferdselsministeren gjennomført ei innskjerping. Den tidlegare føresegna
er no delt i to delar. Det heiter for det første at prinsippa i mållova skal
følgjast ved kunderetta informasjon, og for det andre at prinsippa elles skal
følgjast så langt råd er, men likevel ikkje slik at dette representerer noka
nemnande ulempe i høve til private konkurrentar. Dette inneber at språkleg
jamstilling i tråd med prinsippa i mållova no er eit absolutt krav i kunderetta
informasjon. For Posten Norge er dette nærare presisert gjennom uttrykket
kunderetta informasjon om dei leveringspliktige tenestene, og for NSB viser den
tilsvarande presiseringa til kunderetta informasjon om dei
persontransporttenestene staten kjøper. 3.4.4.3 Nærare om målbruk i NRK Av andre
aksjeselskap som heilt eller delvis er i statleg eige, er det først og fremst
NRK det er grunn til å nemna. Her har det alltid vore reglar om målbruk i
programverksemda, mellom anna eit krav om at minst 25 prosent av verbalinnslaga
skal vera på nynorsk. Tidlegare omfatta dette kravet også det som i vedtektene
vart omtalt som NRK si informasjonsverksemd, men dette tillegget fall bort ved
ein større redaksjonell revisjon av vedtektene i 2004, og det vart då heitande
at begge dei offisielle målformene skulle nyttast, og at minst 25 prosent av
verbalinnslaga skulle vera på nynorsk. Samstundes vart det presisert i
vedtektene at kravet om minst 25 prosent nynorsk berre skulle gjelda det som
vart definert som NRK si kjerneverksemd, dvs. fjernsynskanalane NRK1 og NRK2 og
radiokanalane P1, P2 og P3. Seinare har Stortinget ved behandling av St.meld.
nr. 6 (2007-2008) slutta seg til eit overordna politisk styringsdokument for NRK
i form av ein allmennkringskastingsplakat, kalla NRK-plakaten. Her er det lagt
til grunn at den tradisjonelle todelinga mellom NRK si kjerneverksemd og anna
redaksjonell verksemd ikkje lenger er formålstenleg, jf. også St.meld. nr. 30
(2006-2007), og at NRK-plakaten difor må gjelda heile
allmennkringkastingstilbodet, også nye tenester som blir tilbodne på nye
plattformer. Kravet om bruk av begge målformer er teke inn i plakaten,
samstundes som kvoteformuleringa er endra til at minst 25 prosent av innhaldet
skal vera på nynorsk. Dette vil då omfatta alle former for innhald i alle
publiseringsformer og dermed også skriftlege tekstar i til dømes tekst-tv og i
nettbaserte tenester. I St.meld. nr. 6 (2007-2008) er det streka under at
NRK-plakaten i seg sjølv ikkje er eit juridisk dokument, at han difor ikkje vil
erstatta vedtektene, men at vedtektene må harmoniserast med plakaten. 3.4.4.4
Utgangspunkt for den framtidige grensedraginga Det som er sagt ovanfor om
vedtektene som grunnlag for regulering av målbruk i dei nemnde
samferdselsverksemdene, vil først og fremst vera ei mellombels løysing. Som
gjennomgåande system vil det likevel vera vanskeleg å regulera målbruken i
offentlege verksemder utanfor forvaltninga gjennom vedtektsfesting i kvart
enkelt tilfelle. Ei meir allmenn grensedraging basert på generelle reglar i lova
sjølv vil vera ein enklare og sikrare framgangsmåte. Utgangspunktet for ei slik
generell avklaring av verkeområdet for mållova må vera det som også vart slått
fast i den målbruksmeldinga som regjeringa la fram hausten 2005, at dette er ei
svært viktig kulturpolitisk lov. Meldinga viste til at lova har som
hovudfunksjon å tryggja stillinga for nynorsk som offisielt skriftmål ved sida
av bokmål, dessutan at lova indirekte har ein vidare funksjon i å vera med på å
sikra grunnlaget for nynorsk skriftkultur og for nynorskens posisjon i det
norske språksamfunnet meir allment. Dersom lova skulle avgrensast til berre å
femna om den tradisjonelle forvaltninga, vil ho tapa mykje av sin funksjon som
eit kulturpolitisk instrument, fordi så mykje slik verksemd dei seinare ti-tjue
åra har vorte utskild og organisert i meir frittståande former. I dag finst også
eit mangfald av andre sjølvstendige rettssubjekt som staten dels har skipa frå
grunnen av, dels har eit eigar- eller driftsansvar for. I kulturmeldinga frå
Bondevik II-regjeringa vart det slått fast som eit prinsipielt utgangspunkt at
både nynorsk og bokmål skal nyttast i all verksemd med statleg tilknyting.
Departementet er samd i dette utgangspunktet. 3.4.4.5 Offentleglova som mønster
Etter gjeldande rett har verkeområdet for mållova vore kopla til verkeområdet
for offentleglova. Her har føresetnaden vore at det i prinsippet måtte gjerast
ei samla vurdering for kvar enkelt verksemd. Konklusjonane i desse
tolkingssakene, som av og til har vore omstridde, har vore resultat av ei
skjønnsbasert avveging av fleire faktorar som alle hadde å gjera med kor nær den
statlege tilknytinga kunne seiast å vera. I meir enn ti år har det difor vore
arbeidt med å finna eit fastare og klarare rettsgrunnlag for å avgrensa
verkeområdet for offentleglova. Alt i målbruksmeldinga frå 1997 la såleis
departementet til grunn at det trongst eit nytt rettsgrunnlag for å koma fram
til ei rimeleg avklaring av korleis verkeområdet for mållova skulle avgrensast.
Det er også uttalt at dei framtidige grensene ikkje nødvendigvis må trekkjast
parallelt for mållova og offentleglova, for dei to lovene har ulikt formål.
Departementet har likevel funne det uheldig å ta standpunkt til verkeområdet for
mållova heilt uavhengig av arbeidet med å greia ut korleis ei ny offentleglov
skal avgrensast. I kulturmeldinga frå 2003 vart det dessutan uttalt at det godt
kunne henda at det eit stykke på veg ville visa seg naturleg med samanfallande
avgrensingar. Etter at Stortinget no har vedteke den nye lova om rett til innsyn
i offentleg verksemd, har Kultur- og kyrkjedepartementet kome til at avgrensinga
av verkeområdet for denne lova også vil vera eit tenleg utgangspunkt for å
definera kva verksemder som bør omfattast av lovreglar om målbruk. I forarbeida
til den nye offentleglova er det lagt til grunn at behovet for innsyn i
offentleg verksemd ikkje er avhengig av korleis verksemda er organisert. Dette
betyr at det ikkje i seg sjølv bør ha noko å seia for avgrensing av
innsynsretten om ei verksemd er organisert som ein del av forvaltninga eller som
eit sjølvstendig rettssubjekt, jf. Ot.prp. nr. 102 (2004-2005) kap. 4.4.2.
Heller ikkje dei språkpolitiske omsyna som mållova skal sikra, tilseier at eit
slikt organisatorisk skilje kan vera avgjerande. Det trengst likevel ei nærare
avklaring av korleis ein skal dra grensa mellom reint offentlege eller offentleg
dominerte verksemder og verksemder med eit sterkt privat innslag eller ei sterkt
uavhengig stilling. Dessutan er det rimeleg å ta omsyn til at det for visse
verksemder kan vera ei større ulempe enn for andre å vera bundne av den type
lovreglar som det er tale om, både etter offentleglova og mållova, og dette krev
også ei nærare avgrensing. Etter den nye offentleglova er den første avgrensinga
basert på offentleg eigardel, eventuelt offentleg styrerepresentasjon, medan den
andre avgrensinga er basert på om rettssubjektet driv næring i direkte
konkurranse med og på same vilkår som private. Dette betyr for det første at eit
sjølvstendig rettssubjekt i utgangspunktet er omfatta av lova dersom det
offentlege direkte eller indirekte har ein eigardel som gjev meir enn halvparten
av røystene i det øvste organet i rettssubjektet, eller dersom det offentlege
direkte eller indirekte har rett til å velja meir enn halvparten av dei
røysteføre medlemmene i det øvste organet i verksemda. For det andre betyr det
at rettssubjekt som oppfyller minst eitt av desse kriteria, likevel ikkje er
omfatta av lova dersom dei er utsette for slik konkurranse som er nemnd ovanfor.
Som døme på rettssubjekt som vil falla utanfor verkeområdet for lova på dette
siste grunnlaget, nemner proposisjonen Statoil og Telenor. Departementet vil
byggja på desse to avgrensingane også når det gjeld ei nærare avgrensing av
verkeområdet for mållova. Det vil likevel vera aktuelt å vurdera nærare om
enkelte rettssubjekt heilt eller delvis skal haldast utanfor lova jamvel om dei
fell innanfor etter dei to nemnde avgrensingane, likeins om enkelte rettssubjekt
heilt eller delvis bør omfattast sjølv om dei fell utanfor etter dei to
hovudkriteria. Dette er det same prinsippet som også er nedfelt i offentleglova,
og der desse nærare avgrensingane vil bli fastsette i forskrift. På dette
detaljplanet er det likevel ikkje sikkert at grensedraginga bør vera nøyaktig
den same for mållova. Det er også aktuelt å vurdera om mållova bør innehalda ein
hovudregel, i tillegg til dei som er nemnde ovanfor, om at lova i utgangspunktet
skal gjelda for institusjonar som får meir enn 50 prosent av inntektene sine frå
staten. Også ein slik regel må i så fall modifiserast gjennom meir spesifikke
unntak. Departementet vil koma tilbake til desse spørsmåla etter at saka har
vore på høyring. 3.4.4.6 Nærare om innhaldet i mållova Ved ei klarare avgrensing
av verkeområdet slik som skissert ovanfor vil mållova fanga opp ein del
verksemder som i dag i liten grad praktiserer måljamstilling etter gjeldande
reglar. For desse vil det vera rimeleg å gje visse retningslinjer om kva
målbrukskrav dei særleg bør leggja vekt på i første omgang. Her er det aktuelt å
prioritera ulike former for publikumsretta informasjon. Ikkje minst må det
leggjast til rette for at begge målformene kjem godt til syne i allment
informasjonstilfang på Internett. Det vil også vera aktuelt å vurdera om det på
varig basis bør vera mindre omfattande eller meir spesialtilpassa målbrukskrav
for visse typar organ og verksemder enn for andre. Ei slik vurdering bør skje
som ledd i ei generell utgreiing om endringar i mållova. Departementet tek
såleis sikte på å vurdera gjeldande lov- og regelverk og greia ut om det er
behov for nye og meir framtidsretta lovreglar om offentleg målbruk.
Hovudformålet med ei slik utgreiing må vera å styrkja mållova som eit effektivt
instrument for reell måljamstilling og dermed for auka bruk av nynorsk i
offentleg tilknytt verksemd. Ei ny lov må difor ikkje svekkja grunnleggjande
prinsipp i gjeldande regelverk. Sentralt her står kravet om bruk av minst 25
prosent av kvar målform i allment informasjonstilfang frå sentrale statsorgan,
dessutan plikta alle statsorgan har, til å svara på skriv frå private
rettssubjekt i den målforma som er nytta i vedkomande skriv. Mållova har elles
eit system av meir detaljerte reglar som byggjer på kommunalmålprinsippet.
Grunnlaget for desse reglane er føresegna om at eit kommunestyre kan gjera
vedtak om kva målform statlege organ skal nytta i skriv til kommunen, eller at
kommunen skal vera språkleg nøytral. Dei kommunale målvedtaka innanfor eit
område, til dømes eit fylke eller ein større eller mindre region, dannar så
grunnlaget for utrekning av såkalla fleirtalsmålform i området. Denne
fleirtalsmålforma legg fleire føringar for den statlege målbruken. For det
første skal tenestemålet til eit regionalt statsorgan følgja fleirtalsmålforma i
tenestedistriktet. For det andre skal alle sentrale statsorgan bruka dette
tenestemålet i korrespondanse med vedkomande regionale statsorgan. For det
tredje skal sentrale statsorgan nytta fleirtalsmålforma innanfor eit geografisk
avgrensa område i alt utoverretta informasjonstilfang som har særleg tilknyting
til dette området. Det følgjer av kommunalmålprinsippet at alle kommunane i eit
område tel likt ved utrekning av fleirtalsmålform. Dette sikrar at
fleirtalsmålforma avspeglar språksituasjonen i størstedelen av det aktuelle
geografiske området, ikkje berre i folkerike strok. Med eit slikt
kommunaldemokratisk system kjem også nynorsk i fleirtalsposisjon i visse delar
av landet, først og fremst på Vestlandet, men også enkelte andre stader,
avhengig av kva for kommunar som definerer ein region eller eit område. For også
i dei delane av landet der nynorsk står sterkast, er posisjonen svakare i byar
og tettbygde strok enn i kommunar med meir spreidd busetnad. Gjennomgåande har
difor nynorskkommunar lågare folketal enn bokmålskommunar og nøytrale kommunar.
Det kommunaldemokratiske systemet har dermed innebygd i seg ein mekanisme som i
praksis gjer at nynorsk når opp til offisiell status som regionalt statleg
bruksmål i noko større delar av landet enn det som ville vore tilfellet dersom
til dømes reine fleirtalsvurderingar blant innbyggjarane skulle ha avgjort
spørsmålet. Slik sett representerer dette systemet eit visst vern for den minst
brukte målforma. Det er då også eit kjenneteikn for alle velutvikla demokratiske
statar at det finst liknande mekanismar til vern om minoritetsinteresser. Ikkje
minst gjeld dette interesser som har å gjera med språkleg og kulturelt mangfald.
3.4.4.7 Utgreiingsbehov Det er likevel behov for å gå gjennom heile systemet av
målbruksreglar som byggjer på dei kommunale målvedtaka. Dels er det eit spørsmål
om å vurdera om reglane slik dei er utforma i dag, kan hevdast å gje urimelege
utslag i den eine eller andre retninga. Dels er det behov for å tenkja framover
og vurdera korleis systemet vil slå ut ved eventuelle endringar i kommune- og
fylkesstrukturen. Det kan tenkjast at det lèt seg gjera å utforma eit system som
er meir robust overfor slike endringar. Det er også ønskjeleg å vurdera om heile
dette regelverket kan gjerast enklare, og korleis ein betre enn i dag kan sikra
at det blir etterlevd i praksis. Noverande mållov slår fast at bokmål og nynorsk
er likeverdige målformer, og at dei skal vera jamstilte skriftspråk i alle organ
for stat, fylkeskommune og kommune, men alle bindande målbruksreglar gjeld berre
for statlege organ. I utgreiinga bør det vurderast om det er tenleg å gje visse
reglar også for målbruken i kommunar og fylkeskommunar. Slike reglar kan
eventuelt utformast som rettleiande retningslinjer. Slike reglar vil dermed vera
mindre inngripande enn bindande krav. Ein viktig del av utgreiingsarbeidet vil
elles vera å vurdera korleis målbruksreglane og den praktiske oppfølginga av dei
i større grad enn i dag kan tilpassast dei nye teknologiske rammevilkåra som i
stadig sterkare grad legg premissar både for skriftutforming og skriftleg
kommunikasjon i det offentlege. Mellom anna må det koma klarare fram i
regelverket at alle former for elektroniske register og fagsystem som skal
brukast i det offentlege, heilt frå starten av må utviklast slik at dei kan
produsera dokument på både nynorsk og bokmål. Dette er ein føresetnad for at
andre reglar skal kunna følgjast i praksis. Ikkje minst er måljamstilling eit
viktig omsyn når det blir utvikla store, sentrale etatssystem som skal brukast
av både statlege, fylkeskommunale og kommunale styresmakter i deira hopehav med
publikum. Det bør elles inngå i arbeidet å utgreia meir effektive registrerings-
og rapporteringsrutinar for målbruken. Dette er særleg viktig både for at den
aktuelle verksemda sjølv skal kunna halda kontroll med eigen målbruk, og for at
det skal bli lettare enn i dag å føra tilsyn med at målbruksreglane blir
etterlevde. Dette tilsynet er avhengig av mest mogleg pålitelege data som også
kan danna grunnlag for statistiske samanlikningar over tid. Ein viktig del av
utgreiinga bør endeleg vera å vurdera kva som elles skal til for å sikra at lova
blir etterlevd. I tråd med føresetnaden i målbruksmeldinga, St.meld. nr. 7
(2005-2006), sende departementet 17. mars 2006 eit rundskriv til alle statlege
organ om dette. Her vart det særleg vist til det ansvaret som kviler på statlege
leiarar på alle nivå, og at det er den øvste leiaren i kvart enkelt statsorgan
som har hovudansvaret for at lova blir respektert. Elles uttalte departementet
følgjande om dette i målbruksmeldinga: «Dersom ikkje intensivert innsats og dei
andre skisserte tiltaka i denne meldinga gir snarlege og tilfredsstillande
resultat, vil regjeringa vurdera om det kan vera tenleg å ta i bruk sanksjonar
av meir negativ karakter overfor statsorgan som ikkje viser vilje til å
etterleva målbruksreglane. » Etter å ha summert opp resultatet av
målbruksrapporteringa for dei to siste åra vil departementet vurdera om det er
nødvendig å følgja opp dette spørsmålet. Det kan i så fall vera aktuelt å ta
dette med i utgreiingsarbeidet. Departementet legg elles til grunn at ei ny
mållov i all hovudsak skal utformast innanfor dei administrative og økonomiske
rammer som følgjer av gjeldande lov, og at ho såleis jamt over ikkje skal føra
til meir omfattande plikter og byrder enn det som krevst for å etterleva
noverande lov. Visse forenklingar i regelverket og nye oppfølgings- og
rapporteringssystem basert på tilpassa teknologiske løysingar kan tvert imot
tenkjast å gje ein effektiviseringsvist. Å få til betre etterleving av reglane
vil også vera eit sentralt formål og dermed vonleg eit viktig resultat av den
tiltenkte lovrevisjonen. 3.5 Språkrådet - oppgåver og organisering 3.5.1
Innleiing Språkrådet vart etablert frå 1. januar 2005 gjennom omdanning av det
tidlegare Norsk språkråd. Norsk språkråd hadde då vore i funksjon sidan 1972 og
avløyste den gongen Norsk språknemnd, som var skipa i 1952. Noverande
institusjon, Språkrådet, er dermed tredje generasjon av det sentrale statlege
fagorganet på språkområdet. Medan Norsk språkråd, til liks med Norsk språknemnd,
var ein medlemsbasert institusjon med ei departementsoppnemnd forsamling av
medlemmer frå ulike språkrelaterte instansar i samfunnet som øvste organ, er
Språkrådet eit direktoratsliknande forvaltningsorgan under leiing av eit styre
oppnemnt av departementet og eit sekretariat under leiing av ein direktør
tilsett av departementet. I tillegg nemner styret i Språkrådet opp fire fagråd
med tematisk avgrensa arbeidsområde. Organiseringa av Språkrådet og ansvars- og
arbeidsområdet til institusjonen og dei ulike delorgana er tufta på vedtekter
som departementet fastsette i april 2006, jf. boks 3.2. 3.5.2 Språkrådet sitt
ansvar for norsk språk 3.5.2.1 Frå språkdyrking til språkstyrking Tradisjonelt
er det forvaltnings-, tilsyns- og ikkje minst rådgjevingsoppgåver med
utgangspunkt i gjeldande rettskrivingsnormalar, skrivereglar og andre normer for
god og tenleg språkbruk som utgjer kjerneverksemda i Språkrådet. Men utover i
1980-åra kom det også til ein del oppgåver som hadde meir direkte å gjera med
språkvern, eller det som vi no helst omtaler som språkstyrking. Slike spørsmål
fekk etter kvart større merksemd utover i 1990-åra. Det var også behovet for å
leggja større vekt på utoverretta og haldningsskapande arbeid for å fremja det
norske språkets status og bruk på alle samfunnsområde som utgjorde ein viktig
del av grunngjevinga for den omdanninga som vart gjennomført i åra 2003- 2006.
Dei tradisjonelle oppgåvene er likevel heilt nødvendige basisfunksjonar for eit
statleg fagorgan i språkspørsmål. Dei er grunnleggjande for å kunna driva eit
meiningsfullt språkstyrkingsarbeid. Framleis tek difor oppgåver som gjeld
rettskriving, skrivereglar og språkrøkt ein stor del av dei faglege ressursane i
sekretariatet. I vedtektene frå 2006 er då også forvaltning av dei to offisielle
norske rettskrivingsnormalane stilt opp som ei likeverdig hovudoppgåve ved sida
av arbeidet med å styrkja det norske språkets status i notid og framtid. 3.5.2.2
Jamføring med andre nordiske land I samband med det som er sagt ovanfor, er det
grunn til å merka seg at Språkrådet har eit meir omfattande ansvar for norsk
språk enn dei tilsvarande organa i Sverige og Danmark har for svensk og dansk
språk. Viktigast i så måte er det nok at Språkrådet har to målformer med ein
omfattande valfridom å forvalta. I Sverige ligg dessutan alt arbeid med
normering av rettskrivinga til eit privat akademi, Svenska Akademien, og er
altså ikkje ei oppgåve for det svenske Språkrådet, jf. nærare omtale i kap.
8.4.1.3. Til gjengjeld finst det i Danmark eit privat selskap, Det Danske Sprog-
og Litteraturselskab, med ca. 30 vitskaplege medarbeidarar, i hovudsak
finansiert gjennom Kulturministeriet, som arbeider med dokumentasjon av dansk
språk og litteratur, mellom anna utarbeiding og utgjeving av ordbøker. I Sverige
er det eit eige institutt som samlar inn, bevarer og forskar i dialektar,
stadnamn, personnamn og folkeminne. Frå 1. juli 2006 vart dette instituttet og
det nye svenske Språkrådet samla under éin organisatorisk paraply, ein ny
statsetat med namnet Institutet för språk och folkminnen. Til saman har den nye
etaten om lag 100 tilsette, av desse ca. fjerdeparten i Språkrådet. Dessutan har
Sverige eit eige nasjonalt terminologiorgan utanfor Språkrådet,
Terminologicentrum (TNC), og også i Danmark finst eit mindre terminologiorgan,
kalla Dantermcentret. Finland har sitt eige terminologiorgan i
Terminologicentralen TSK. 

Olav Akselsen (A) [11:12:45]: Eg synest dette har vore veldig avklarande, for
Høgre sin leiar bekreftar at dei vil samarbeida med Framstegspartiet, men seier
i same andedraget at det er eit ultimatum at det er Høgre sin økonomiske
politikk som skal førast. Dette er i sterk motstrid til det Siv Jensen seier, at
det først skal haldast eit val, og så er det forholdet mellom partia som skal
avgjera kva som blir den økonomiske politikken eller politikken på dei ulike
områda. Eg håpar at Høgre sin leiar kan gjenta det som er realiteten i innhaldet
hennar, nemleg at Framstegspartiet må gje opp sin økonomiske politikk i det
heile for å få ei moglegheit til å samarbeida med Høgre, noko som igjen betyr at
alle lovnadene til Framstegspartiet om meir pengar til alle gode formål i
realiteten er null verde. 

Olav Akselsen (A) [11:25:31]: Eg vil først seia meg glad for at Kristeleg
Folkeparti vil vera positivt til vidare samarbeid. Eg trur at neste val, som det
førre valet, vil dreia seg om kva veg Noreg skal gå – om me skal halda fram med
å byggja ut den offentlege sektoren, betra han og gjera han betre for
innbyggjarane våre, eller om me skal satsa på store skattelettar og massiv
privatisering, slik Høgre og Framstegspartiet både foreslår og ønskjer. Eg har
oppfatta Kristeleg Folkeparti å vera eit parti som tradisjonelt ønskjer å satsa
på fellesskapen og betring av dei offentlege tenestene. Eg meiner òg innlegget i
dag tyder på det. Kristeleg Folkeparti er eit parti som tradisjonelt har stått
Arbeidarpartiet nær. Likevel må eg seia at eg dessverre har opplevd at Kristeleg
Folkeparti ein del gonger har hamna i dårleg selskap. Eg meiner at det var
tilfellet i den førre regjeringa, der ein såg at ein veldig stor del av pengane
som var til disposisjon, gjekk til skattelette i staden for til å byggja ut
offentleg velferd. Mitt spørsmål er eigentleg: Kva side stiller Kristeleg
Folkeparti seg på i striden mellom skattelette/privatisering og utbygging av
vidare offentleg velferd? 

Reidar Sandal (A) [11:35:10]: Representanten Dagfinn Høybråten kringkasta til
det norske folket tidlegare i dag at han vil vere endå tydelegare enn leiaren i
Venstre, Lars Sponheim, i spørsmålet om ei ny regjering. Det er sanneleg eit
offensivt synspunkt. Vi har lenge vore vitne til at Høgre, som Kristeleg
Folkeparti sat i regjering med frå 2001 til 2005, held døra open for fleire
regjeringsalternativ på borgarleg side. Høgre vil regjere saman med
Framstegspartiet i ei brei borgarleg regjering. Høybråten hevda tidlegare i dag
at han avviser både Stoltenberg og Jensen som statsminister etter valet neste
haust. Når det på borgarleg side finst fleire alternativ og Høgre vil samarbeide
med og satse på minst to hestar, er spørsmålet mitt følgjande: Er det
tillitvekkjande – noko representanten Høybråten i parlamentarisk samanheng legg
stor vekt på – at det største partiet som Kristeleg Folkeparti definitivt vil
samarbeide med, har eit slikt tvisyn i regjeringsspørsmålet? 

Olav Akselsen (A) [11:47:58]: Venstre sin leiar har både i dag og tidlegare vore
mønsterverdig klår når han har slått fast at det er heilt uaktuelt å samarbeida
med Framstagspartiet. I tillegg har Sponheim stilt fleire heilt klåre ultimatum,
no seinast om oljepolitikken, noko som i realiteten vel betyr at ein seier nei
til å samarbeida med Høgre. I tillegg til dette har då Kristeleg Folkeparti fått
seg ei skikkeleg overhøvling, noko som ein neppe kan kalla for ein
samarbeidsinvitt. Personleg har eg vanskeleg for å sjå føre meg Sponheim som ein
samarbeidsminister i ei ny borgarleg regjering. Det me derimot har fått høyra
mindre om, er kva slags type samarbeid Venstre kan tenkja seg i neste periode.
Eller er det slik at Venstre allereie no har tenkt å vera Stortingets svar på «
Lonely Rider » – einsam, men rettferdig? 

Reidar Sandal (A) [11:56:46]: Representanten Sponheim er den av dei norske
partileiarane som har lengst erfaring i stolen. Han har i sitt virke som
partileiar teke mål av seg til å opptre både poengtert og tydeleg med sin
politiske bodskap. Eg må gi Sponheim den komplimenten at han i stor grad har
lykkast i den strategien. Det må derfor vere frustrerande for representanten
Sponheim å erfare at det største partiet som han ønskjer å samarbeide med i
regjering, er prega av ei vaklande oppfatning, av eit tvisyn – for å halde seg i
Venstre sitt vokabular. Høgre ser framleis eit samarbeid med Framstegspartiet
eller eit samarbeid med Venstre og Kristeleg Folkeparti som ei moglegheit.
Spørsmålet mitt må derfor bli: Er representanten Sponheim komfortabel med den
uklare situasjonen som rår ved at Høgre framleis, mindre enn eitt år før
stortingsvalet, satsar på to hestar i regjeringsspørsmålet? 

Olav Akselsen (A) [13:02:01]: Den regjeringa som me har i dag, er eit resultat
av det førre valet, der fleirtalet av veljarane støtta opp om ein politikk for
meir fellesskap, heller enn skattelette til dei rikaste. Arbeidarpartiet gjekk
til val på arbeid til alle, ein betre fellesskule, betre eldreomsorg og ei meir
rettferdig fordeling. Me ville satsa på å byggja ut den offentlege velferda,
forbetra og fornya. Ved å fjerna den førre regjeringa sine usosiale skattekutt
har denne regjeringa hatt ca. 50 milliardar kr meir å bruka på offentleg
velferd. Det har ført til meir pengar til kommunane. Det har ført til ein betre
skule for elevane, fleire barnehagar, ei betre eldreomsorg og eit milliardlyft
for helsevesenet. Og for første gong: Nasjonal transportplan blir følgd opp,
noko som i denne perioden vil gje omtrent 8 milliardar kr meir til bane og veg
enn det den førre regjeringa la opp til. Arbeidsløysa har ikkje vore lågare på
over 20 år. Aldri har fleire vore sysselsette. Over 200 000 fleire enn for tre
år sidan er i jobb i dag. 50 000 har gått frå ein plass i arbeidsløysekøen og
til fast arbeid. Regjeringspartia gjer det dei lova i valkampen: byggjer ut og
forbetrar fellesskapsløysingane samtidig som ein fører ein økonomisk politikk
som sikrar sysselsetjing, verdiskaping og velferd. Ein er godt i rute med å
gjennomføra det som blei sett ned i Regjeringa sitt arbeidsprogram, kalla Soria
Moria. I trontalen varsla Regjeringa at ein ville fortsetja arbeidet med å
gjennomføra den politikken ein gjekk til val på. Fellesskapsløysingane skal
forbetrast og utviklast. Dei siste vekene har uro i den internasjonale
finansmarknaden vist til fulle at også Noreg blir påverka av det som skjer
utanfor våre grenser. Sjølv om me ikkje enno har den heile og fulle oversikta
over kva denne uroa vil føra til for oss, tyder alt på at skadeverknadene for
landet vårt er små samanlikna med det som skjer i svært mange andre land. Ein
kan hevda at me er heldige, men det er ikkje tilfeldig at me er betre rusta til
å takla denne krisa enn mange andre land. Det har samanheng med den politikken
me har ført her i landet. I motsetning til mange andre har me hatt streng
regulering og konroll med finanssektoren vår. Det har vore nødvendig, og det
skånar oss no for dei verste utslaga av den internasjonale uroa. Det at me har
orden i økonomien er avgjerande for handlefridomen vår. Finanskrisa i USA og
andre plassar viser at regulering og kontroll er nødvendig. Marknaden kan ikkje
overlatast til seg sjølv, slik enkelte ser ut til å tru. At staten i mange land
no må til med redningspakkar og oppkjøp av bankar og finanshus, er nok eit
nederlag for liberalismens totale tru på den frie marknaden. Sjølv om ein i
desse dagar ser tåredrypande oppslag om investorar sine milliardtap, er det
vanlege folk som også denne gongen er dei verkelege taparane. Folk som ikkje var
i nærleiken då bonusane blei betalte ut, må betala rekninga i form av høgare
rente og i verste fall gå frå hus og heim på grunn av andre sine spekulasjonar.
Finansuroa viser at me ikkje bør eksperimentera med den økonomiske politikken,
og at regulering er av det gode – ikkje motsett, slik som Framstegspartiet
hevdar. Det mest interessante som har skjedd så langt i dag, er at Høgre sin
leiar har slått fast at Framstegspartiet kan gløyma sin økonomiske politikk om
dei ønskjer å samarbeida med Høgre. Det betyr samtidig at me alle,
Framstegspartiet sine veljarar inkludert, kan gløyma alle løfta om fleire
milliardar til alle gode formål. I sommar var det krig i Europa. Krigen mellom
Russland og Georgia var eit klart brot på internasjonal lov. Me må ta klar
avstand frå det maktovergrepet som skjedde. Det har vore gjort, og derfor blir
det heilt feil når Høgre sin leiar prøver å så tvil om Noreg og Regjeringa sin
reaksjon på Russland sin oppførsel. Det er det ikkje grunnlag for. Våpenmakt er
ikkje måten å løysa strid mellom ulike statar på. Men på same måten som me må ta
klar avstand frå Russland sin maktbruk, må det vera eit klart mål å engasjera
Russland så mykje som mogleg på så mange område som mogleg. Å få Russland med
som ein aktiv deltakar i felleseuropeiske fora som Europarådet og
NATO–Russland-rådet er viktig. Ingen, verken Noreg, Europa eller verda elles er
tent med unødvendig auka spenning mellom Russland og resten av verda. Derfor er
det viktig for Norge å fortsetja det praktiske og konkrete samarbeidet med
Russland. Trontalen slår fast at utanrikspolitikken står fast. 

Olav Akselsen (A) [13:08:27]: Ja, det gjer eg absolutt. Me må jo setja dette inn
i det perspektivet der denne saka høyrer heime. Dette er ei sak som Noreg har
operert med overfor ESA og Europa i seks, sju år. Den førre regjeringa hadde ei
høyring om å likestilla offentleg og privat eigarskap på den måten at alle
kommunar også måtte levera inn sin eigarskap i kraftsektoren til staten. Det sa
me allereie den gongen klart nei til. Denne regjeringa valde òg å bringa saka
inn for EFTA-domstolen for å få ei avklaring. På bakgrunn av det fekk me ein dom
som gjorde at Noreg hadde eit avgrensa tidsrom for å få regelverket i tråd med
dommen i EFTA-domstolen. Regjeringa har jobba aktivt for å få det til, og
gjennom det vedtaket som Stortinget – Odelstinget og Lagtinget – fatta for eit
par veker sidan, har me altså no sikra vidare offentleg kontroll med
vasskraftressursane våre, noko som opposisjonen sitt forslag ikkje kunna gje
oss. Derfor har det vore ein svært aktiv politikk på dette området. 

Olav Akselsen (A) [13:11:03]: No trur nok eg at Regjeringa har veldig klare
tankar om Noreg si framtid både på dette og på veldig mange område. Det som er
heilt klart, er at eg synest det er negativt at opposisjonen, særleg Høgre,
prøver å skapa eit inntrykk som ikkje er korrekt, nemleg at Noreg ikkje på lik
linje med alle andre land i NATO, og for så vidt innanfor Vest-Europa, har teke
klart avstand frå den måten som Russland takla krisa i Georgia på. Dette er
ikkje tilfellet, og ved Høgres måte å handtera dette på underminerer ein i
realiteten alvoret og styrken i dei fråsegnene som eit samla vestleg Europa har
kome med. Det er altså slik at denne regjeringa frå dag éin har ønskt å få
internasjonal merksemd på Noreg sine område i nord gjennom nordområdestrategien
og ved å auka merksemda i NATO og andre fora når det gjeld den eventuelle
spenninga som kan bli i dette området. Derfor er eigentleg det som no har
skjedd, berre med på å stadfesta at me har hatt ei regjering som har vore
framsynt når det gjeld potensiell utvikling i våre grenseområde. Modulf Aukan
(KrF) [13:12:31]: I VG i dag skriv Elisabeth Skarsbø Moen at småbarnsforeldre er
den gruppa som har grunn til å vera skuffa når Stoltenbergs regjeringsperiode no
går mot slutten. Det er ikkje full barnehagedekning. Maksprisen er avlyst for
perioden. Løftet om ti veker foreldrekvote har vi ikkje sett snurten av så
langt, heller ikkje løftet om å gje fedrar sjølvstendige oppteningsrettar er
innfritt. Kristeleg Folkeparti meiner at det er på tide å få dette på plass. Er
Akselsen einig i det? Vi i Kristeleg Folkeparti har foreslått ein ny fleksibel
foreldrepermisjon på 16 månader, der dei 14 ekstra vekene kan nyttast fritt
innan barnet fyller ti år. Dette er eit konkret forslag som vil hjelpa
titusenvis av foreldre landet over til å få meir tid saman med barna sine. Er
Akselsen einig i det? Olav Akselsen (A) [13:13:45]: Eg meiner òg det vil vera
feil å seia at spesielle grupper i Noreg har stor grunn til å vera misfornøgde
med denne regjeringa. Det har gått svært bra i Noreg. Arbeidsløysa har gått ned,
kjøpekrafta har gått opp – også for småbarnsforeldra – og me har fått
gjennomslag for tidenes utbygging av barnehagar i Noreg, og me vil venteleg nå
målet om full barnehagedekning i løpet av neste år. Om det er slik at Kristeleg
Folkeparti no er blant dei partia som meiner at det skjer for lite på dette
området, synest eg det er ei veldig positiv utvikling, for dessverre har
Kristeleg Folkeparti ikkje vore blant dei sterkaste pådrivarane for å byggja
barnehagar. Eg har heller ikkje oppfatta at Kristeleg Folkeparti har vore ein
spesiell stor pådrivar for å utvida foreldrepermisjonen. Viss så er tilfellet,
er eg sjølvsagt svært glad for det. Me er òg villige til å vurdera alle dei
innspela som måtta koma i den samanhengen. 

Erling Sande (Sp) [14:02:28]: Representanten Solvik-Olsen er oppteken av landets
tilgang på energi, og det er viktig. Tidlegare denne hausten gjorde Regjeringa,
i lag med Venstre og Kristeleg Folkeparti, eit historisk viktig vedtak som
sikrar fellesskapet kontrollen over dei viktige vasskraftressursane våre. Ikkje
overraskande stemde både Framstegspartiet og Høgre mot, sidan begge desse
partia, og særleg Framstegspartiet, har programfesta ei større privatisering og
opning for utsal av dei norske vasskraftressursane. I media høyrer vi at
Framstegspartiet seglar høgt på meiningsmålingane. Dei førebur seg på
regjeringsmakt, får vi høyre. Mitt spørsmål til Solvik-Olsen er som følgjer:
Dersom så ille skulle skje, er det slik at Framstegspartiet framleis kjem til å
kjempe for å privatisere og selje ut vasskraftressursane våre i større grad? 

Reidar Sandal (A) [14:26:55]: I trontalen blir den store uroa i dei
internasjonale finansmarknadene kommentert. I USA og i enkelte andre land er
følgjene dramatiske. Her til lands får vi òg merke verknadene, men eg håpar det
skjer i langt mindre omfang enn andre plassar. Det er fleire grunnar til at
Noreg er betre rusta enn andre land til å takle den internasjonale finanskrisa.
Det har over tid vore ført ein stø og ansvarleg økonomisk politikk her i landet.
Forholda på arbeidsmarknaden har ei tid vore svært tilfredsstillande. Det
haustar vi til fulle fordelane av no om dagen. Dessutan har landet vårt store
økonomiske musklar, musklar som har fått utvikle seg planlagt og under kontroll.
Vi kan trygt hevde at Noreg har ei god, moderne og samanhengande regulering av
finanssektoren. Finansinstitusjonane våre er stort sett solide. Det skjedde m.a.
ei vesentleg opprydding i vårt bankvesen under bankkrisa først på 1990-talet. Å
finne ei betre statleg garantiordning for bankkundar enn ho vi har etablert her
i landet, er vanskeleg. Dei aller fleste bankkundane treng derfor ikkje ta ut
pengane sine i desse dagar fordi dei er urolege for at verdiane kan gå tapt.
Garantien gjeld nemleg inntil 2 mill. kr pr. kunde. Den amerikanske
finansmarknaden har rista i grunnvollane. Uendeleg mange amerikanarar er i eit
svært alvorleg uføre. Fleire europeiske land har òg fått merke det økonomiske
forfallet. Uheldige utslag ser vi dessverre også i vårt eige land. Når
forskjellane likevel er så store, er årsaka først og fremst at vi har ordna oss
heilt annleis enn amerikanarane. Vi har utvikla det norske systemet som har tre
viktige ingrediensar: For det første har vi lagt stor vekt på å halde orden i
økonomien. Det har vore ein suksess både for folk flest og for samfunnet. For
det andre har vi ei viss styring med marknadskreftene. Vi har innsett at
marknadene verken kan eller bør få styre seg sjølve. Det tredje momentet er at
vi har ein blandingsøkonomi. Det kan nok så vere at marknadsliberalismen er
tenleg for eliten i gode tider. Den norske modellen derimot er for alle, både i
gode og i dårlege tider. I fleire veker har vi vore vitne til ei systemkrise i
amerikansk økonomi. I stor grad er ho skapt av dereguleringa av finansnæringa.
Det har vore ei storslått og ukritisk utlåning av pengar nesten til kven som
helst, utan tilstrekkeleg pant og tryggleik. Til slutt var det berre eitt mogleg
utfall: Bobla måtte sprekke. Spekulantar og eliten i den amerikanske
finansmarknaden må ta svært mykje av skulda for krisa som der har oppstått. Rett
før helga arbeidde amerikanske politikarar intenst med å finne ein veg ut av
uføret. Den vegen kan bli lang og smerteleg å gå. Medisinen som no er
foreskriven, er ikkje meir liberalisme. Det er erkjent at marknaden ikkje kan
styre seg sjølv. Derfor blir det sett inn reguleringstiltak. I Framstegspartiet
er ein på kollisjonskurs med desse erfaringane. Per Sandberg speler faktisk på
elitelaget til Framstegspartiet. Han meiner at finanskrisa har si årsak i for
mykje, ikkje for lite, styring med dei elleville finansmarknadene. I utkastet
til handlingsprogram for komande stortingsperiode blir det slått fast at
regulering bør vere heilt unødvendig i ein fri marknad. Problemet for
Framstegspartiet er at tanken om deregulering ikkje har ankerfeste. Sjølv i USA
har ein forlate den skansen. Lærdommen for dei aller fleste må derfor vere at
liberalismen har spelt fallitt. Det er historieforfalsking å hevde at problema i
amerikansk økonomi har oppstått fordi styresmaktene har blanda seg for sterkt
bort i finansinstitusjonane. Mitt poeng er at problema i USA har si årsak i at
reguleringa ikkje har vore god nok. Liberalismen og marknadskreftene har
tidlegare fått utvikle seg fritt. Det er lærdommen som Framstegspartiet og òg
Sandberg burde ta til seg, og ikkje snakke på eit historielaust grunnlag. 

Statsråd Bård Vegar Solhjell [14:49:12]: Mange talarar her har teke utgangspunkt
i den internasjonale finanskrisa som òg kan merkast i Noreg, men som særleg står
på toppen av den internasjonale dagsordenen. Fleire har vore innom dei to andre
store globale utfordringane som vi merkar veldig tydeleg i år, og vil merke i
åra framover. Fattigdomen og den matvarekrisa vi opplever i år, har vorte kalla
den stille tsunamien av Verdens Matvareprogram og kan merkast i ekstrem grad for
dei fattige landa i verda no. Dei globale klimautfordringane kjem etter mi
oppfatning til å vere den største utfordringa vi felles står overfor globalt i
det neste hundreåret. Eg seier dette fordi eg meiner at desse utviklingstrekka
har minst to ting til felles. For det fyrste har dei det til felles at den
ideologien som seier at vi ikkje skal styre marknaden, at det ikkje er nødvendig
å la menneska sine behov styre over marknadskreftene, har slått feil på alle dei
tre områda. Internasjonalt ser vi no ei utvikling som går i retning av sterkare
politisk styring, tettare og meir forpliktande samarbeid og større engasjement i
andre sine problem – for seint i den retninga, etter mitt syn, men med mange
skritt i riktig retning. Det vart seinast demonstrert ved at politikarar som
tidlegare ikkje har markert seg som sterke kritikarar av marknaden, no står fram
som det i samband med den internasjonale finansuroa. Det ville ha vore eit stort
paradoks om det partiet som ikkje trur på klimaproblema, som er skeptisk til
utviklingshjelp, og som er mot politiske reguleringar i penge- og
kredittmarknaden, skulle få meir å seie i Noreg, mens vi opplever det motsette
internasjonalt. Det andre desse problema har til felles, er at meir kunnskap er
ein sentral del av løysinga. Meir kunnskap og kompetanse og topp forsking må til
for å løyse klimaproblem og fattigdomsutfordringar, men meir utdanning er òg ei
av dei sentrale løysingane på fattigdomsproblema for land i den tredje verda,
for fattige land som slit med si eiga utvikling. For Noreg er det det same
biletet. 85 pst. av Noregs nasjonalformue er såkalla humankapital, altså verdien
av vår framtidige og noverande arbeidsinnsats, det vi har i hovud og hender av
kunnskap. I aukande grad vert det behov for fleire menneske med utdanning i åra
som kjem. Barnehage og skule er ryggrada i kunnskapssamfunnet. Det er nettopp
derfor Regjeringa har gjort satsing på utdanning til eit av sine viktigaste
område og kjem til å fortsetje med det. Fleire elevar må lære meir. Det er
alvorleg at mange elevar slit med mangel på grunnleggjande kunnskapar, både
faglege og sosiale – ikkje minst at mange slit med språk, lesing og skriving.
Dersom du les dårleg, kan du få vanskar i dei fleste skulefaga, du vil ha store
problem på arbeidsmarknaden og på mange område av livet seinare. Derfor må vi
ha, og vi har hatt, eigne satsingar på språk og realfag. Derfor satsar vi no
tungt på meir kompetanse til lærarane, på ei betre lærarutdanning, fordi vi veit
at lærarane kanskje er det viktigaste for kva elevane lærer. Derfor må vi satse
meir på tidleg innsats. Tidleg innsats betyr å ta tak i problema medan dei er
små og kan løysast, ikkje la dei vekse seg store og altfor vanskelege å løyse –
derfor fleire lærarar i norsk og matematikk på første til fjerde trinn og
tettare oppfølging, bl.a. med fleire kartleggingsprøver. Fleire elevar må
fullføre vidaregåande skule. Det er svært alvorleg at ein av tre elevar ikkje
fullfører vidaregåande. Det betyr at mange menneske mistar dei jobbmoglegheitene
som dei seinare kunne ha hatt. Det er alvorleg for samfunnet, for vi treng alle
sine evner og alle sine kunnskapar i samfunnet. Fleire elevar må trivast og
meistre i skulen. Eg er uroa over at vi ikkje ser ein nedgang i mobbetala i
norsk skule, sjølv om mange norske elevar trivst på skulen. Eg er oppteken av at
vi skal byggje vidare på og ha ein inkluderande fellesskule i Noreg. Det at vi
har unngått ei privatisering av den norske skulen, at vi har ein fellesskule der
alle møtest på den same arenaen, er eit viktig utgangspunkt for at vi framleis
skal satse på kunnskap i Noreg. Så skal vi halde fram med å gjere siste rest av
den store barnehagerevolusjonen, kome heilt i mål når det gjeld full
barnehagedekning, framleis prisnedgang – ikkje minst endå sterkare satsing på
innhaldet og kvaliteten i barnehagane i åra framover. Vi vil halde fram med
satsinga på kunnskap, som er heilt nødvendig for ungane i Noreg, for det norske
samfunnet og for verda. 

Statsråd Bård Vegar Solhjell [14:55:31]: « Katastrofe » er den dårlegaste
beskrivinga av barnehageutviklinga eg har høyrt dei siste åra. Eg er veldig
oppteken av at det skal vere gode vilkår for private barnehagar. Det er det òg.
Derfor er det veldig mange nye private barnehagar som har starta dei siste åra.
Det er ein viktig del av barnehagetilbodet. Men kvart år vert det lagt ned nokre
private barnehagar. Det viktige er at det vert starta veldig mange fleire
barnehagar, både private og offentlege. Mange av dei som har vorte lagde ned, er
eldre familiedrivne barnehagar som har vorte erstatta av nyare barnehagar, både
private og kommunale. Eg er likevel så oppteken av dette at eg her vil gjenta at
vi kjem til å gå inn og sjå på kvar einaste barnehage på denne lista for å sjå
kva som er riktig, sjå kva som er årsaka, for det er nødvendig å følgje
barnehageutviklinga tett når det gjeld både dei kommunale og dei private
barnehagane framover. 

Statsråd Bård Vegar Solhjell [14:57:51]: Det er SV, som styrer
Kunnskapsdepartementet, som har rett i det vi kom til å leggje fram og framleis
vil ha som politikk. Det er punkt éin. Vi treng større investeringar til
forsking i åra framover. Det er nettopp derfor vi i dei siste åra har hatt ein
vekst i forskingsløyvingane, og vi har vore opptekne av at dei må aukast. Vi
ligg fremst i løypa når det gjeld å auke løyvingane samanlikna med den førre
regjeringa, der Høgre var med. Det er også derfor vi har hatt positive
evalueringar av SkatteFUNN-ordninga, og ho kjem til å verte ført vidare. Grunnen
til at vi gjer dette, er sjølvsagt at det å få til forsking og utvikling, både
offentleg og privat i Noreg, er heilt nødvendig for å løyse mange av dei store
utfordringane vi har. Vi veit at Noreg, særleg innafor privat sektor, ligg langt
etter når det gjeld å nå dei forskingsmåla vi har. Så det er nødvendig å ha gode
ordningar for å sikre forsking der òg. 

Statsråd Bård Vegar Solhjell [15:00:05]: Det gjer vi, og eg er einig i mykje av
den analysen som representanten Tørresdal her gav. Det er vel og bra med tidleg
innsats, men det er heller aldri for seint. Tidleg innsats vert kjenneteikna
ikkje berre ved at det betyr tidleg i livet, men når nokon slit med noko i
skulen, må ein ta tak i det med ein gong det vert oppdaga. Der er ungdomsskulen,
som representanten seier, ein veldig viktig arena, fordi ungdommar går gjennom
veldig store personlege endringar, men òg fordi dei faglege krava vert større.
Ein begynner førebuingane til kva ein skal gjere seinare i livet, og kor ein
skal gå vidare i skulen. Derfor har vi styrkt rådgivinga i ungdomsskolen,
innført det nye faget utdaningsval og auka moglegheita til å ta fag frå
vidaregåande. Så i 2007 – etter Kristi fødsel – sette Øystein Djupedal ned eit
utval, Karlsen-utvalet, som skal levere si innstilling om få veker. Då kjem vi
tilbake til vidare grep når det gjeld fullføring av vidaregåande skole, òg retta
mot ungdomsskulen. 

Statsråd Liv Signe Navarsete [15:12:11]: Eg er djupt usamd med dei som
framstiller Noreg som ein politisk jammerdal der det meste er mislukka, gale
eller på skakke. Eg trur me kan slå fast ein gong for alle at me er eit
privilegert folk, og at me lever i eit privilegert land. Ikkje minst er det
viktig i tider som desse, som fyller folk med uro og usikkerheit når ein høyrer
nyhende frå verda rundt oss om dei finansielle og økonomiske ristingane som
rammar oss. Landet vårt er rikt på naturressursar. Kloke og framsynte folk før
oss har sikra nasjonal råderett over viktige ressursar som fisk, vasskraft, olje
og gass. Ei langsiktig og nasjonal forvalting av ressursane har gitt grunnlag
for erfaringar, kompetanse, eit variert næringsliv, kapitaltilgang og store
verdiar på fellesskapet si hand. Som folkevalde disponerer me store inntekter
med grunnlag i naturressursane våre, me har større handlefridom enn mange andre
land, òg i tider som desse. Vår generasjon har eit stort ansvar for å tenkje
klokt og langsiktig når desse inntektene skal forvaltast. Difor ynskjer denne
regjeringa å satse på dei store tinga og gjere dei viktige grepa. Difor gir
denne regjeringa kommunane større handlingsrom til å ta vare på fellesskapen. Me
må tenkje langsiktig og gjere det viktigaste først, seier denne regjeringa. Me
må ta grep, som denne regjeringa gjer, for å pusse opp og vedlikehalde
fellesskapsinstitusjonane våre, som skulane, kyrkjene og kulturhusa. Me må
byggje landet gjennom å ta vare på dei vegane me har, den jernbana me har, men
òg med å byggje nytt. Me må sikre den moderne og tidsmessige infrastrukturen me
treng på breiband, mobil- og tv-dekning, og det gjer denne regjeringa. Då må me
òg tenkje rettferd og at heile landet skal med. Alle delar av landet har fått
meir veg under denne regjeringa. Me har lyfta nivået med 2,5 milliardar kr, som
har gitt meir veg og meir jernbane. Me har sytt for ei historisk
jernbanesatsing. Ein stor del av jernbaneinvesteringane under denne regjeringa
har gått til intercity-triangelet i det sentrale austlandsområdet. Det har vore
ei rett satsing. Eg kan love at satsinga på jernbane rundt og mellom byane våre
skal styrkjast vidare dei neste åra. Satsinga på å byggje landet er òg viktig
for å leggje til rette for gründerar og næringsaktivitet. Næringslivet vil ha
gode transporttilbod, slik at folk kjem på jobb til rett tid, og gode vegar,
slik at varene kjem fram til marknaden. Dei vil ha breiband med god kapasitet.
Tilsvarande støttar fagrørsla sterkt opp om ei slik prioritering av
infrastruktur for å byggje landet. Seinast i dag var eg hjå Jernbaneforbundet i
LO, der ein brei allianse, frå NHO til LO – og miljørørsla med – ynskjer
sterkare satsing på jernbane. Det følgjer denne regjeringa opp. Me er på rett
veg i vår satsing på moderne infrastruktur. Me treng meir fellesskap, og me vil
styrkje den lokale velferda. Etter fire års sveltefôring under førre regjeringa
tok den raud-grøne regjeringa, med Åslaug Haga som kommunal- og
regionalminister, eit krafttak for å styrkje lokal velferd i budsjettet for
2006. Denne satsinga er vidareført i 2007-budsjettet. Og kommunane har gjort ein
god jobb med å styrkje velferda. Me har fått fleire hender i eldreomsorga,
fleire undervisningstimar i skulen, nye barnehagar, styrkt vedlikehald av
skular, kyrkjer og kulturhus. Me er ikkje i mål, men kutt og atter kutt er
erstatta med ei ny retning. Me har valt fellesskap framfor store skattelettar,
og det gir resultat. Me har ei anna retning enn me hadde i åra 2001–2005, og den
retninga skal vidareførast. Høgre har varsla at dei i valkampen skal fortelje
historia om dei fire tapte åra i det norske samfunnet. Og Lars Sponheim snakka i
sitt innlegg i dag om dei forsømde moglegheitene sin periode. Men kvar dag etter
regjeringsskiftet har 190 menneske kome i arbeid. 190 menneske kvar dag – er det
fire tapte år for dei? Kvar dag i 2006 og 2007 har det blitt tilsett 15 nye
menneske innanfor pleie og omsorg. 30 nye hender i omsorg kvar dag – er det
tapte år for dei som har fått omsorg? Slik kunne eg ha fortsett, med
barnehagesatsinga, med satsinga på breiband, på vegar og på jernbane. Eg møter
heller ingen, når eg er rundt om i landet i kommunestyre, som ynskjer
sveltefôringa av kommunane attende, som me hadde under førre regjering. Me er
ikkje ferdige i denne regjeringa. Me har mykje ugjort, men me har òg fått gjort
mykje, og me skal satse vidare. 

Statsråd Liv Signe Navarsete [15:18:31]: Statsråden vil seie som speidaren: «
Alltid beredt! » Kva som kjem i budsjettet, må nok representanten vente med til
i morgon med å få. Det som har vore varsla av statsministeren, og som eg har
varsla, og som Regjeringa er oppteken av, er ei vidare satsing på samferdsle i
åra som kjem. Me gjekk inn i ei regjering og overtok ein puslete nasjonal
transportplan. Ikkje berre var han puslete på omfang, trass i at dagens
regjeringsparti ved hjelp av Framstegspartiet hadde fleirtal for å lyfte dette
opp, men han var òg puslete fordi han ikkje tok høgd for trafikkveksten, fordi
han ikkje tok høgd for kostnadene knytte til det enkelte anlegget og fordi han
ikkje tok høgd for det enorme vedlikehaldsetterslepet. Alt dette har me fått på
bordet i denne regjeringsperioden. I tillegg har me lagt om politikken slik at
me gjennomfører igangsette prosjekt raskare. Me har ei meir effektiv utbygging,
og det gir større samfunnsnytte. Det skal me satse vidare på, og me skal òg
sikre milliardar til samferdsle i åra som kjem. 

Statsråd Liv Signe Navarsete [15:20:47]: Det er ikkje noka hemmelegheit som blir
avslørt, verken i Teknisk Ukeblad eller i det som leiaren for vårt
samferdslepolitiske utval seier. Det er ikkje hemmeleg at Senterpartiet er
ambisiøst i samferdslepolitikken, og det er ikkje hemmeleg at Senterpartiet er
ope for nye finansieringsformer og nye organisasjonsformer innanfor samferdsle
for å oppnå nettopp det. Me har store mål for samfunnsutviklinga, og me ser at
det å satse på samferdsle er ein nøkkel for å oppnå det andre som me ynskjer,
eit meir variert næringsliv, ei satsing i heile landet. Om samferdsleministeren
får gjennomslag for det som partileiaren ynskjer, vil avhenge av dei interne
diskusjonane som skal skje knytte til Nasjonal transportplan. Me fekk ei
utfordring i grunnlagsmaterialet frå etatane. Der har dei skissert at dei òg
meiner at ein bør sjå på andre finansieringsformer enn det som gjeld i dag. Men
til sjuande og sist, uansett kokar det ned til viljen til å auke
budsjettrammene, uavhengig av kva form ein vel på organisasjon og finansiering.

Statsråd Liv Signe Navarsete [15:23:18]: Det er viktig å skilje mellom to ulike
forhandlingar. Det eine er forhandlingar om kompensasjon for NOx-avgift, som har
pågått ganske lenge, og der det har vore ein del diskusjon om definisjonen av
kva som skulle dekkjast. Det har me ein særdeles god dialog med Hurtigruta om.
Den andre diskusjonen går på oppheving av eksisterande avtale og eit arbeid for
å setje i gang ein ny avtale, altså eit nytt anbod. Det har me også ein god
dialog med Hurtigruta om. Eg har sjølv hatt møte med leiinga i Hurtigruta i
Bergen. Det har vore følgt opp i den seinare tida gjennom dialog, og det skal
følgjast vidare opp. Eg har store forhåpningar om at me skal finne ei løysing på
NOx-problematikken kjapt, men sjølvsagt tek det noko lengre tid å gå inn i dei
andre problemstillingane. Difor har me bede Hurtigruta om nokre opplysningar av
juridisk og økonomisk art som er heilt nødvendige for oss. Men eg er positivt
innstilt, som eg har vore heile tida, til å medverke til å finne løysingar for
Hurtigruta. Vi skal ikkje sitje i ro og sjå på at Hurtigruta går på grunn. 

Gunvald Ludvigsen (V) [18:23:29]: Representanten Lundteigen har nettopp blitt
karakterisert som ideolog, og det trur eg er ganske greitt å vere einig i. I
alle fall kjem Lundteigen med jamne mellomrom med ulike innspel i media som går
på tvers av både Senterpartiets og Regjeringas offisielle politikk. Lundteigens
innspel i norsk politikk gjer at politikken blir meir fargerik. Han er ikkje
redd for å svinge pisken heller. I Dagens Næringsliv 18. september tok
Lundteigen meir eller mindre til orde for å avsetje eiga regjering: 

Denne regjeringa har hatt sjansen, men ikkje brukt den. Derfor må det til eit
skifte. Det er også vi einig i. Representanten Lundteigen er ein av dei
politikarane som har vore mest kritiske til skatteløftet frå Regjeringa om å
halde 2004-løftet, og har fleire gonger sagt at vi må ha høgare skatt. Mitt
spørsmål er: Meiner Lundteigen at auka skatt er rett medisin dersom landet no
går inn i ein lågkonjunktur med auka arbeidsløyse? 

Torstein Rudihagen (A) [18:37:54]: Moelven Industrier seier opp 200 personar, og
Hydro Raufoss Automotiv permitterer. Dette er berre to eksempel på korleis
internasjonaliseringa av handelen og økonomien gjer at den opphavlege
amerikanske finanskrisa får ringverknader også i Noreg, i dette tilfellet i
Innlands-Noreg. Desto viktigare er det at vi har hatt og har god økonomistyring,
reguleringar av finansmarknaden og verkemiddel som dempar verknaden. Vi har hatt
og har svært god økonomi i landet, ein god skatteinngang og ei avkastning av
Pensjonsfondet som gir oss handlingsrom – ei avkastning vi ikkje har nytta fullt
ut dei siste åra, da utfordringa har vore manglande arbeidskraft og oppheita
økonomi. Eit alternativ der staten pøsa på med meir pengar og større aktivitet
ville ha gitt ein langt større kostnadsauke, høgare rente og kronekurs, som
ville ha forverra konkurransesituasjonen for norsk næringsliv. Dette ville ha
vore resultatet om Stortinget hadde slutta seg til Framstegspartiets utallige
forslag om statlege milliardar til ei rekkje formål. Regjeringa reverserte
Bondevik-regjeringa sine skattekutt og bruker pengane til å styrkje
fellesskapet, helse- og omsorgstenester for alle, betre skule og utdanning og ei
historisk satsing på barnehageutbygging. Regjeringa vil også framover arbeide
for eit stadig betre velferdssamfunn som gir alle same moglegheiter. Dette er
den raud-grøne linja som vi veit at eit stort fleirtal i folket meiner er ein
riktig kurs. Samferdselssektoren er styrkt med fleire milliardar i samsvar med
rammene for Nasjonal transportplan. Vi må ikkje gløyme at Bondevik-regjeringa
kom til Stortinget med eit forslag til transportplan som var langt mindre
ambisiøst. No blir det løyvd mykje meir enn det som Høgre, Venstre og Kristeleg
Folkeparti foreslo. Likevel er desse partia freidige nok til å kritisere at det
ikkje blir gjort nok. Desse partia kunne kanskje heller vedgå at det var bra at
deira framlegg blei forkasta. Det vi alle må vedgå og ta eit ansvar for, er eit
altfor dårleg vedlikehald av infrastrukturen over mange år, noko som gjer at vi
må prioritere dette langt meir enn det transportplanen føreset. I hop med at
utbyggingsprosjekta har blitt mykje dyrare, bidreg dette til at vi i nokon grad
er på etterskott med gjennomføringa av mange utbyggingar. Vi har utvikla eit
velstandssamfunn og eit næringsliv som medfører auka mobilitet. Trafikken aukar
mykje meir enn føresett i transportplanen, særleg gjeld det godstransporten.
Transportsektoren har blitt hengande etter i denne utviklinga. Derfor er
kapasiteten sprengd, derfor står toga altfor ofte, derfor er forureininga stor,
og derfor har vi fått ei tragisk utvikling av trafikkulykker. Derfor vil
Arbeidarpartiet og Regjeringa ha eit samferdselsløft. Her må auka
trafikktryggleik vere eit av hovudmåla. Det er god samfunnsøkonomi, og det er
god helsepolitikk. Arbeidarpartiet vil arbeide for eit miljøvennleg, trygt,
tilgjengeleg og effektivt transportsystem som heng i hop. Vi må utnytte
fortrinna til dei enkelte transportsektorane med auka kollektivsatsing i og
omkring byane, men òg gode jernbanetilbod for gods og personar på strekningar
mellom regionar. Regjeringa utgreier moglegheitene for høgfartstog i Noreg.
Uansett kva konklusjonen på det må bli, meiner eg at første steget må vere å
byggje dei strekningane som vi har planar om å byggje ut, med ein standard som
gjer at toga kan kjøre fort, dvs. 250 km i timen. Da tek vi samtidig høgd for ei
framtidig høgfartssatsing. Så må vi ikkje gløyme at vegane våre er og vil vere
dei viktigaste transportårene i store delar av landet. Vi må utbetre hamner og
farleier og betre ferjetilbodet langs vår langstrakte kyst. Det er rett å
prioritere samferdsel framover no, først og fremst fordi landet treng det. Det
vil effektivisere samfunn og næringsliv. Avkastninga av Pensjonsfondet gir oss
handlingsrom til å gjere det utan å bryte med handlingsregelen dersom vi vel å
prioritere denne sektoren. Vi ser at høgkonjunkturen er over. Det blir meir
kapasitet på anleggssektoren, og om snautt eit tiår slår dei store
pensjonskostnadene inn for fullt, samtidig som vi ser konturane av reduserte
oljeinntekter. Denne satsinga vil òg vere heilt i tråd med intensjonen bak
handlingsregelen, som er å bruke avkastninga av Pensjonsfondet til å gjere
Fastlands-Noreg robust og næringslivet konkurransedyktig, med tanke på ei tid
der vi ikkje kan gjera oss rike av oljeinntektene. Da vil langt betre
kommunikasjon og infrastruktur vere avgjerande viktig. Vi veit ikkje kor
alvorleg og langvarig lågkonjunktur vi står overfor, men eg registrerer at mange
allereie har teke til orde for ein aktiv motkonjunkturpolitikk. Om ein må ty til
det, er i alle fall utbygging av transport og kommunikasjon eit godt verkemiddel
i dobbel forstand. Det gir sysselsetjing, og det effektiviserer næringslivet. Vi
ser også at både LO og NHO no er svært aktive for å få betre samferdsel. 

Gunvor Eldegard (A) [20:03:54]: I dag er det ein god dag. Samferdsleministeren
har kunngjort at det kjem planmidlar til Oslo–Ski i budsjettet i morgon. Dette
er veldig bra for Follo. Det er bra for heile Austlandet, ja, faktisk for heile
nasjonen, for folk som pendlar, og ikkje minst for næringslivet. Dei siste åra
har næringslivet her i landet hatt svært gode tider. Me har hatt rekordhøg vekst
og rekordlåg arbeidsløyse. Me har hatt tidenes høgkonjunktur. I denne tida har
regjeringspartia satsa på å leggja til rette for auka verdiskaping,
næringsutvikling og nyskaping. Det har vore ført ein aktiv næringspolitikk, der
Regjeringa har lagt til rette for at Noreg skal vera eit godt land å driva
næringsverksemd i. I ei fersk rangering frå Verdsbanken over kor næringsvenlege
dei forskjellige landa er, kjem Noreg faktisk på tiande plass av 181 land. Når
me no går inn i det fjerde og siste året av stortingsperioden, er det med eit
bakteppe av internasjonal finansuro som me må ta på alvor. Denne uroa påverkar
oss òg her i landet. Me har ein liten, open økonomi, og aktiviteten i norsk
industri er nært knytt saman med resten av verda. Som me høyrde frå
statsministeren tidlegare i debatten, står me betre rusta enn mange andre land
til å møta denne krevjande situasjonen på finansmarknaden. Grunnen til dette er
m.a. Regjeringa sin ansvarlege økonomiske politikk kombinert med den aktive
næringspolitikken og ein sterk og aktiv statleg eigarskap. Til grunn ligg høg
sysselsetjing og generelt god økonomi blant folk flest. For me har satsa på
verdiskaping og offentleg velferd framfor skattelette til dei som har mest frå
før. Gjennom nye tiltak har me fått fleire i arbeid, og det er den viktigaste
innsatsen mot fattigdom og for utjamning av sosiale skiljeliner. Etter at
Regjeringa overtok, har så mange som 200 000 fleire kome ut i arbeid. I
motsetnad til den førre regjeringa sin næringsnøytralitet vert det no satsa
spesielt mykje innan dei næringsområda der me har kompetanse eller særlege
fortrinn. Me har lagt fram ein maritim strategi som næringa har teke vel imot,
og det vart innført ei reiarlagsskatteordning som er lik den som er i Europa,
noko som næringa har etterspurt i mange år. Me har hatt ei kraftig satsing på
reiseliv i heile perioden. Det vert satsa på marin sektor, med fokus på
rettferdig fordeling, berekraft og verdiskaping langs heile kysten.
Ressurskontrollen er styrkt, og kampen mot svartfiske gir resultat.
Fiskerinæringa har samla sett tent gode pengar dei siste åra, både fiskeflåten,
havbruksnæringa og foredlingsindustrien. Seinast i dag har me fått veta at
eksporten av fisk har auka med 22 pst. i september i år i forhold til i
september 2007. Alle løfta vert følgde opp med nasjonale strategiar,
handlingsplanar, nye verkemiddel og konkrete løyvingar over statsbudsjettet
kvart einaste år. Den nye omstillingslova tok til å gjelde i juli. Både Høgre og
Framstegspartiet har brukt mykje tid på å kritisera lova som har tiltak som skal
førebyggja nedlegging av bedrifter, og som har som mål å redusera negative
verknader dersom bedrifter må leggjast ned. I usikre tider gir det faktisk ein
ekstra tryggleik at me har fått på plass tiltak som varetek omsynet til
lokalsamfunna og til den enkelte tilsette, samtidig som bedriftenes moglegheit
til å omstilla seg vert ført vidare. Omstilling er avgjerande for bedriftenes
konkurranseevne og framtidige verdiskaping. I løpet av hausten skal
næringsministeren leggja fram innovasjonsmeldinga – etter ein lang prosess som
har involvert mange aktørar over heile landet. Det er klare og tydelege
ideologiske forskjellar mellom Stoltenberg-regjeringa og politikken til ei
eventuell regjering med Framstegspartiet og Høgre. Det er viktig at Høgre og
Framstegspartiet klargjer overfor næringslivet kva slags næringspolitikk dei vil
føra dersom dei skal samarbeida. Me ser at det er store sprik mellom dei to
høgrepartia i sentrale næringspolitiske spørsmål, m.a. statleg eigarskap,
satsing på verkemiddelapparatet og arbeidsinnvandring. Heller ikkje dagens
debatt har så langt gjort det klart kva slags politikk ei eventuell regjering
med Framstegspartiet og Høgre vil føra. Me ser framleis store sprik mellom dei
to høgrepartia, spesielt når det gjeld den økonomiske politikken. I dag har
leiaren i Høgre, Erna Solberg, garantert fleire gonger frå talarstolen at Høgre
skal føra ein stram økonomisk politikk, mens Framstegspartiet framleis spreier
rundt seg med lovnader i milliardklassen, milelangt over handlingsregelen.
Erling Sande (Sp) [20:09:10]: Vi har frå Senterpartiets side tidlegare i denne
debatten peika på at det er viktig å lyfte blikket og sjå dei globale
utfordringane vi står overfor, som òg får konsekvensar for vårt land både på
kort og lang sikt. Globalt står vi overfor både ei matvarekrise, ei energikrise
og ei klimakrise. 900 millionar menneske svelt no – 900 millionar. Talet er for
fyrste gong på fleire år stigande. Dei varierande prisane på olje dei siste
månadene har ikkje berre vist oss kva konsekvensar svingingar i oljeprisen har
på den internasjonale økonomien og for mange menneske på kloden, men dei minner
oss også om kor avhengige vi har gjort oss av den fossile energien. Det gjer
dimensjonane omkring energiomlegginga som verda står overfor dei komande tiåra,
om mogleg endå større. Dei store utfordringane globalt står på mange måtar i
kontrast til vår heimlege debatt. For mange politiske leiarar verda over må
Noreg vere som eit drøymesamfunn, eit samfunn av moglegheiter – og vi har mange
moglegheiter. Vi har større moglegheiter enn dei fleste andre landa på kloden.
Vi må sjå desse moglegheitene, og vi må vete å gjere nytte av dei. Senterpartiet
er overtydd om at framtida må byggjast på fornybar energi. Ei storstilt
omlegging må starte allereie no. Det er ingen annan måte å sikre at dei som kjem
etter oss her på jorda, skal ha den same tilgangen til rein luft, rein jord,
reint vatn og eit klima som gjer det mogleg å leve her på jorda også dei neste
hundre åra. I klimaarbeidet gjeld den gamle regelen om at ingen kan gjere alt,
men alle kan gjere noko. Noreg står ikkje for nokon stor del av dei globale
klimautsleppa. Samtidig kan alle land med rette hevde at det ikkje er dei som er
problemet. Summen av klimautsleppa er problemet. Derfor har alle land eit ansvar
for å bidra. Særleg har vi som eit rikt land eit moralsk ansvar for å bidra. Få
land har dei same moglegheitene som vi. Vi har store uutnytta ressursar innan
fornybar energi. Vi må ta fleire av dei i bruk. Vi må satse endå tyngre på
vindkraft, on- og offshore. Vi må byggje ut meir av det potensialet vi har igjen
innanfor vasskrafta. Vi må utnytte dei store uutnytta ressursane vi har, til å
få fram bioenergi, byggje kunnskap for utnytting av energikjelder som enno er
umodne, utvikle teknologi som både her og andre plassar i verda kan bidra til
overgang frå det fossile til det fornybare energisamfunnet. Regjeringa har satsa
meir enn noka regjering tidlegare på desse områda. Det betyr ikkje at vi lener
oss tilbake og er tilfredse. Utfordringane framover gjev ikkje noko rom for det.
Meir enn nokon gong er det trong for å skjerpe ambisjonane og styrkje innsatsen.
Bioenergi er døme på noko som med riktig satsing kan skaffe varme og varmt vatn
til store deler av bygningsmassen. Dette vil vere riktig og klok bruk av den
ressursen. Vi kan frigjere verdifull elektrisk straum. I framtida er
personbiltransporten eit område som i langt større grad enn i dag bør
elektrifiserast. Vi må bruke rett energi der vi får mest ut av han, og spare
energi der vi kan. Energisatsinga må i lag med utvikling av teknologi for fangst
og lagring av CO2 vere vårt fremste bidrag til den grøne dugnaden som
verdssamfunnet står framfor, dersom vi skal nå dei måla vi har sett oss på
klimaområdet, og avgrense den globale temperaturstiginga til to grader. Det er
ingen motsetnad mellom å ynskje utvikling, arbeidsplassar og næringsutvikling
her i landet og samtidig bidra til klimadugnaden globalt. Våre naturressursar
gjer det mogleg både å skape utvikling, arbeidsplassar og å bidra til det
globale klimaarbeidet. Senterpartiet er oppteke av at vi ser og nyttar dei
moglegheitene som ligg på desse områda, i åra framover. 

Jenny Klinge (Sp) [22:00:54]: Eg har lånt øyre til debatten i dag og til
opposisjonen si framstilling av kva Regjeringa har gjort dei siste tre åra.
Først vart eg ein smule irritert. Deretter vart eg ein smule oppgitt. Til slutt
vart eg lattermild. For når f.eks. Harald Tom Nesvik frå partiet med det meir
eller mindre passande namnet « Framstegspartiet » seier at vi har bak oss tre år
med raud-grønt kaos, kan ein spekulere på verkelegheitsforståinga. Det er
tydeleg at Nesvik, hans partifellar og resten av opposisjonen ønskjer seg
politisk endring etter valet i 2009. Då vil eg få minne om det som er sagt, at
framsteg betyr alltid forandring, men forandring betyr ikkje alltid framsteg. Om
det å drive politikk sa Carl Joachim Hambro så treffande: Det er ikkje
tilstrekkeleg å seie at politikk er det mogleges kunst. Politikk skal vere noko
meir. Den politikken som er i pakt med framtida, må gå ut på å gjere mogleg i
morgon det som er umogleg i dag. Den raud-grøne regjeringa har hatt som mål å
leggje til rette for at samfunnet og enkeltmennesket skal ha dei rammevilkåra
som gir rom for utvikling, og som gir rom for gode liv. Derfor har vi satsa på
den lokale velferda, på helse og omsorg. Derfor har vi arbeidd for full
barnehagedekning, og derfor har vi lyfta samferdsel som den første regjeringa
som faktisk har oppfylt rammene i Nasjonal transportplan. Men vi har ikkje tenkt
å la det bli med det. Budsjettet som blir lagt fram i morgon, vil vise ei
retning vidare. Senterpartiet har ambisjonar om at den nye nasjonale
transportplanen som Stortinget skal behandle i vår, vil forandre takten i
samferdselspolitikken endå meir. Det fortener folk rundt omkring i heile landet,
og det fortener næringslivet. Den finanssituasjonen som har oppstått, viser at
vi burde ha satsa endå meir på infrastruktur tidlegare, fordi det gir grunnlag
for verdiskaping. Men i den situasjonen vi er i no, vil det å gi gass innanfor
samferdsel vere ein positiv motkonjunkturpolitikk. Vi har ein lang debatt attom
oss med mange fagre ord. Opposisjonen har brukt orda på å fortelje om kor
fortreffeleg politikken deira har vore, og kor bra det skal bli om det blir
slutt på det såkalla raud-grøne kaoset. No er det slik at godt gjort er betre
enn godt sagt, og regjeringspartia skal halde fram med å gjere mogleg i morgon
det som er umogleg i dag. 

Åge Starheim (FrP) [22:07:12]: Eit gjennomgåande spørsmål i distrikta er: Kvifor
har vi fråflytting, kvifor har vi ei negativ folketalsutvikling? Dei som ikkje
ser årsaka til dette, har politisk motiv for ikkje å sjå verkelegheita.
Næringslivet i distrikta klagar m.a. over to ting – begge med utgangspunkt i
infrastruktur: 1. Dårlege vegar, som er fordyrande og gjer det vanskeleg å få
fram varer. 2. Eit mangelfullt utbygt nett, som hindrar effektiv bruk av
elektroniske hjelpemiddel. Dette skapar manglande utvikling og verdiskaping.
Manglande tenestetilbod innanfor skule og barnehage og ein utrygg situasjon
innanfor helse og omsorg er skapt på grunnlag av manglande løyvingar frå
Regjeringa. Eg vil vise til to eksempel frå Sogn og Fjordane: 1. Tek ein
utgangspunkt i kommuneproposisjonen, manglar seks kommunar i Nordfjord-regionen
ca. 70 millionar kr på å få budsjett og økonomiplan i balanse i haust. Då er
ikkje Terra-kommunen Bremanger med. 2. Lokalsjukehusa har stått for trygg og
sikker beredskap for innbyggjarane i fylket vårt, med dei vanskelege geografiske
og klimatiske forholda vi har i dette fylket. No har Regjeringa med sin
manglande evne til å tenkje heilskapleg helsepolitikk og med manglande løyvingar
rasert og teke bort den tryggleiken innbyggjarane har hatt. No er det berre
skalet igjen av lokalsjukehusa. No registrerer vi at enkelte andre
regjeringsparti også har snakka høgt om auka midlar til infrastruktur. I morgon
vert statsbudsjettet framlagt, og då vil det vise seg om dette inneheld
handling, eller om det framleis berre er valflesk. Framstegspartiet har vore den
sterkaste pådrivaren for å byggje infrastruktur, som igjen vil resultere i
verdiskaping. Eg meiner at karikaturen i VG sist fredag på ein glimrande måte
viser Regjeringa sin valbløff. Eg registrerer kva folk ute i distrikta seier, og
eg er heilt samd. Det har aldri vore ført ein så sterk sentraliseringspolitikk
som no. Eg stiller difor eit høveleg spørsmål: Er det då underleg at folk
flyttar? 

Hallgeir H. Langeland (SV) (fung. leiar i komiteen): Eg har den gleda å leggja
fram energi- og miljøkomiteen si innstilling om løyvingar på statsbudsjettet til
Olje- og energidepartementet og Miljøverndepartementet. Eg tek samtidig opp
forslag som SV har aleine, og forslag som SV er med på, i innstillinga. Når det
gjeld tala i budsjetta, kjem dei fram gjennom eit fleirtal av regjeringspartia
og Framstegspartiet. Dei har i komiteen dessverre funne det nødvendig å kutta
endå meir på forsking, noko som fører til at det blir mindre innsats på
forsking. Det verkar på meg nærmast som om ein ønskjer å avgrensa kunnskapane om
energi og miljø gjennom dei kutta ein gjer. Det trur SV er eit feiltrinn. Når
det gjeld rammeuavhengige forslag, er det mange gode forslag som etter SVs syn
vil bli vedtekne. Lat meg bruka nokre ord på det. Det eine er at ein skal gå inn
og sjå på korleis verftsindustrien har det. Me veit at m.a. Kværner Egersund
mista eit oppdrag til Dragados i Spania på grunn av, etter mi oppfatning, noko
som kan sjå ut som at EU-land subsidierer verftsindustrien sin. Då må me frå
Noregs side, på grunn av den hersens EØS-avtalen, inn og sjå på kva me kan gjera
for å sikra norske verft oppdrag. Det er ein av dei tinga som Stortinget i dag
vedtek, sjølv om SV ønskjer at ein skulle gå endå meir inn i EØS-avtalens
betydning. Så seier stortingsfleirtalet òg klart frå til miljøvernministeren at
me skal ha ei melding om Kartverket. Miljøvernministeren svarte frekt og freidig
fleirtalet med å seia at han ikkje ville leggja fram ei melding då fleirtalet
vedtok det tidlegare, men no gjev stortingsfleirtalet han beskjed om at det skal
han gjera. Ei anna sak som stortingsfleirtalet forsøkjer å rydda opp i, er
spørsmål knytte til nettariffering. Ein hadde bede om ei sak om dette, og fekk
ei sak i statsbudsjettet som svært få kunne lesa og svært få forstod. Derfor
bestemte stortingsfleirtalet at den saka skal sendast tilbake til statsråden, og
me forlanger ei ny sak, der me får ei skikkeleg vurdering av nettariffering, og
der me får konkrete forslag til korleis me kan føreta prisutjamning, som vil
koma mange til gode. At det er nødvendig for stortingsfleirtalet å gripa inn i
ei regjeringsbehandling, t.d. på nettariffering og Statens kartverk, synest eg
er litt beklageleg, men eg reknar med at ein no ryddar opp ein gong for alle, og
at ein slepp å gjera dette igjen. SV er også svært glad for at eit fleirtal,
alle med unntak av regjeringspartia, sluttar opp om eit forslag om å sjå på
korleis ein kan få auka utvinningsgraden på norsk sokkel. Me veit at om me aukar
den frå 44 pst., som han er i dag, til 50 pst., utgjer det ifølgje
Oljedirektoratet ei inntektsmoglegheit på 400 milliardar kr. Då er det gale
etter SVs meining at ein ser ut til å prioritera leiting i Barentshavet, i
staden for å sjå på kva moglegheiter ein har for å få meir ut av brønnane. Dette
får altså fleirtal i dag, og det er SV glad for, men det forundrar oss at
regjeringspartia vel å stå utanfor eit så godt forslag. Straumprisen er eit
heitt tema for tida, naturleg nok. SV var i si tid mot den dereguleringa som
Senterpartiet og Eivind Reiten i si tid gjorde saman med Arbeidarpartiet. Det
som blei sagt då, var at når ein fekk marknaden på plass, skulle prisen gå ned.
Det var noko av grunngjevinga frå fleirtalet. Meir marknadsmakt skulle skapa
lågare pris. Då må eg spørja fleirtalet, som den gongen, om det er det som
skjer. Eg ser ikkje noko til dette, eg ser tvert imot at prisen stig og stig, og
forbrukarane blir iltrare og iltrare på dette systemet som skulle gjera straumen
billegare. Då er det nødvendig å sjå på kva ein kan gjera. Då er det ikkje nok
at energiselskapa og staten er fornøgde med at dei får auka sine inntekter, då
må ein sjå på aktive tiltak som kan gjera at ein får ned straumforbruket utover
det som marknaden sjølv gjer. SV satsar derfor aktivt på tiltak som kan få ned
forbruket av straum og få ned straumrekninga til folk. Men det er ikkje det
Regjeringa prioriterer. Regjeringa prioriterer faktisk skattelette til rikfolk
framfor dette. Dei prioriterer billegare brennevin. Og tek ein seg ein skarp
ein, kan det nok vera at ein blir varm ei stund, men det er ikkje noko tiltak
som gjeld for lang tid, det som har fleirtal her i Stortinget. Så dette er feil
prioritering frå Regjeringa si side. SV tilbyr derfor Regjeringa eit anna
fleirtal, som kan få ned forbruket av straum og dermed redusera straumrekningane
til folk og spara miljøet og redusera presset på utbygging av gasskraftverk.
Seinast i går la me fram eit forslag om eit svensk støttesystem, som kan få ned
forbruket, som går ut på å støtta vassboren varme, som går ut på å støtta
varmepumper, og som går ut på å støtta pelletskaminar og solfangarar. Dette er
eit konkret forslag som Regjeringa kan få fleirtal for om dei ønskjer å gjera
noko med straumforbruket og -prisen. SV har elles levert og i dag framsett ei
rekkje gode forslag som kan bidra til å gjera noko med straumprisproblematikken
og straumforbruket, om viljen vår er der. PCB-forureining i norske hamner og
fjordar er vel kjent og har vore snakka om i tiår. Men viljen til å rydda opp er
mindre, sjølv om så vel Regjeringa som stortingsfleirtalet plussar på nokre
skarve millionar. Når me veit at desse miljøavgiftene gjer at fisk og skaldyr er
farlege å eta, satsast det ikkje nok. Med det tempoet fleirtalet har lagt opp
til, vil det ta fleire tiår før ein får rydda opp i dette. Dette vil SV gjera
noko med. Me aukar løyvinga til denne oppryddinga betydeleg, og foreslår at me
får ein opptrappingsplan. SV har i denne saka forsøkt å få miljøvernministeren
òg med på denne opptrappingsplanen, men me har hatt store problem med å få ut
eit skikkeleg svar på problemstillinga – utan at eg dermed antydar at
miljøvernministeren ikkje ønskjer at nokon skal vera på offensiven i ei så
viktig sak som denne. Og om miljøvernministeren vil, kan altså SV bidra til ei
opptrapping i denne viktige saka, men det spørst om miljøspørsmål er så viktige
for miljøvernministeren lenger. SV har elles ei rekkje tiltak for å styrkja
miljøorganisasjonar og friluftsorganisasjonar, dessutan legg me til rette for
aktivt og helsebringande opphald i naturen. Me har tiltak for vern, og me har
tiltak for nasjonalparkar. Dessutan aukar me innsatsen når det gjeld villaksen,
som mange er opptekne av å koma ut i naturen og fiska opp. Men truverdet til
denne regjeringa når det gjeld villaks, er lik null etter dei
konsesjonstildelingane som er gjevne av Ludvigsen med godkjenning av
miljøvernministeren, og dei 50 konsesjonane som ein no salderer budsjettet med,
og som ingen vil ha, heller ikkje havbruksnæringa. Så her er det noko som er
spinn hakkande galt. Tolv organisasjonar, inklusiv heile miljøbevegelsen,
forlanger tiltak for villaksen. Miljøvernministeren høyrer ikkje etter.
Regjeringa vel skattelette for rikfolk og meir makt til pengemakta. Den kuttar i
miljø- og energiforsking, den byggjer ut Snøhvit og gasskraftverk, den svekkjer
arbeidet for å berga villaksen ved å dela ut oppdrettskonsesjonar, og håpar på
marknaden når folk og landet treng reduksjon i straumforbruket og tiltak for å
få ned straumforbruket. Regjeringa er prega av høgt og fint snakk om miljøet,
men det er veldig ofte store ord med tomme lommebøker. 

Hallgeir H. Langeland (SV): Omgrepet « realisme » har vel ulikt innhald for
Høgre og SV, vil eg gå ut frå. Derfor skal eg forsøka å svara ut frå det SV ser
som realistisk og nødvendig for Noreg å gjera. I mitt innlegg sa eg at det er
viktig at ein hushalderer med dei ressursane som faktisk er på norsk sokkel, og
som Høgre i dag kjem til å stemma mot at vi skal forsøka å få meir ut av. Det er
eitt tiltak og ein måte å tenkja på som eg trudde òg Høgre var med på, men som
dei altså ikkje er med på førebels – eit konkret tiltak som sikrar dei
inntektene som blei etterlyst, anslått til ca. 400 milliardar kr. Det er ein
måte å tenkja på som Høgre burde gjera meir enn det dei gjer. SV har i heile si
politiske historie hatt som mål å sørgja for at det er eit jamt og lågare tempo
i oljeutvinninga enn det ein har i dag. Det hadde betydd at i staden for at ein
har den jojo-økonomien som Høgre og marknadsliberalistane står for, ville ein
kunne hatt ei stabil sysselsetjing på Kværner Egersund, kor representanten kjem
frå, mens ein no altså har jobb ut frå marknaden. Ein burde hatt styring med
dette, og det er SV sin politikk. Problemet er rett og slett at Høgre si løysing
er meir marknad. Når EØS-avtalen sørgjer for at det privatiserte Statoil sender
oppdrag til utlandet, vil det jo ikkje vera jobbar i norsk verftsindustri med
Høgre-politikk. Derfor har SV ei heilt anna retning, som Høgre tydelegvis ikkje
heilt har forstått. 

Hallgeir H. Langeland (SV): Eg takkar for eit godt spørsmål, for det er nettopp
det eg la stor vekt på i mitt innlegg. Kritikken frå Framstegspartiet som seiast
å vera den største marknadsliberalisten her på huset, er heilt grunnlaus. Det er
Framstegspartiet sin politikk som fører til at straumprisen vinglar opp og ned,
sånn som no. Framstegspartiet ønskjer meir marknad, det får dei, men når prisen
går opp, toar dei sine hender, og så ropar dei på staten, som skal løysa
problemet. Det er jo heilt på – no må eg passa meg her, president! – det heng
ikkje på greip, for det er den politikken som Framstegspartiet ønskjer seg, som
gjeld no. Og så til spørsmålet: SV sitt alternativ er å gå inn med tiltak som
kan redusera straumforbruket. Framstegspartiet sitt er å byggja gasskraftverk og
gi blaffen i jordas klimaproblem. SV har i dag og i går fremma konkrete forslag
som skal få ned straumforbruket. Dersom me går inn med varmepumper, f.eks.,
dersom me støttar tiltak for å få til vassboren varme, dersom me støttar innkjøp
av pelletskaminar, vil me bidra til at folk ikkje blir så straumavhengige som
dei er i dag, og dermed få ned forbruket. På den måten vil prisen stabilisera
seg, og ein vil få mindre marknadsmakt og dermed lågare pris. SV føreslår gjerne
tiltak for å auka straumprisen for periodar – det gjer me òg i dag – for å få
til dei tiltaka som trengst for at det norske folk skal få vera med og redusera
straumforbruket og dermed bidra til å betra miljøet. Framstegspartiet sin
politikk er meir marknad. Framstegspartiet burde eigentleg unnskylda seg overfor
det norske folk for at straumprisen er så høg; det er nemleg dei som har bidrege
til det. 

Hallgeir H. Langeland (SV): SV og Arbeidarpartiet står saman i ein del saker i
innstillinga. Det synest SV er positivt, men det er eit par problemstillingar
der me ikkje heilt snakkar same språk. Den eine går på straumpris og tilgang på
kraft. Det eine arbeidarpartiforslaget som SV støttar, går på at ein skal satsa
meir på biobrensel og vassbåren varme. Det er etter SV si meining rett veg å gå.
Men når me høyrer Arbeidarpartiet sitt svar til f.eks. Framstegspartiet, er det
først og fremst gasskraftverk som skal løysa dette. Altså: Ein treng meir kraft
i marknaden, det er det som er hovudbekymringa, og då kjem gasskraftverk først.
Me i SV blir ofte skulda for å seia «Ja takk, begge deler», men her gjer
Arbeidarpartiet det på ein måte som eg trur blir komplisert. Så mitt spørsmål
til Arbeidarpartiet er: Kvifor er ei av desse to retningane viktigast, dersom
ein først og fremst tenkjer på miljøet? Kva er viktigast for Arbeidarpartiet? 

Med plass i herberget 

Kapellan ved sjømannskyrkja 

Innvigd av kronprins Olav 

Synet på Vest-Telemark 

Vegen fram 

Skulesystemet 

Framtida 

Døra høg og porten vid 

Signe strevet! 

Ved den norske sjømannskyrkja i London møter ein ikkje stengde dører. Hallvard
Olavson Mosdøl (31) frå Kviteseid er sjømannsprest i kyrkja, som alltid har rom
i herberget. 

Hallvard Olavson Mosdøl (31) frå Kviteseid er sjømannsprest i London. 

Det var ikkje sjømannsprest unge Hallvard såg for seg at han skulle bli då han
trakka barneskoa sine i Kviteseid. Visst har kviteseidingar sjøkjenning gjennom
kanalen, men meir maritimt alibi enn det kan ikkje sunbygdingane skryte på seg.

I dag er Hallvard kapellan ved sjømannskyrkja i London. Saman med kona Annhild
(33) og borna Lavrans (5) og Tarald (3) trivst han med livet i verdsmetropolen.
- Eg byrjar kvar dag med ein 20 minuttars sykkeltur langs Themsen for å frakte
eldstemann til skulen, fortel Hallvard. Den norske sjømannskyrkja i London ligg
i den søraustlege delen av byen. Den staslege kyrkja har ynskt nordmenn i
England velkomen sidan 1927 og er eit omgrep for mange. Staben på sju har lunsj
då bladfyken kjem på besøk. Hallvard serverer smørbrød med egg og bacon på
klassisk engelsk vis. Nedgang i skipstrafikken har gjort sitt til at det ikkje
lenger hovudsakleg er sjømenn som vitjar kyrkja. I dag er det eit breitt spekter
av folk som brukar sjømannskyrkja; studentar, au pairar, nordmenn som arbeider i
byen, og ikkje minst turistar. Ein reknar med at om lag 6.000-8.000 nordmenn bur
i London, og i gjennomsnitt møter det om lag 100 menneske til gudsteneste kvar
sundag. 

Kyrkja vart høgtidleg innvigd av kronprins Olav for 75 år sidan. Ho inneheld eit
tradisjonelt kyrkjerom, fleire arbeidsrom, kjøkken og kontor for personalet.
Også fleire leilegheiter høyrer til komplekset. På kontoret til kapellanen ligg
setesdalsbunaden på ein stol. Bunaden brukar han ved spesielle høve, og den
påkallar ikkje lite merksemd. - Når eg har bunaden på kan eg føle meg som ein
indianar på utstilling. Stadig vil nokon fotografere meg. Eg skulle teke
betaling, humrar Mosdøl. Arbeidsoppgåvene til den unge presten varierer. Mellom
anna er han redaktør for «Månedsbladet», eit magasin med siste nytt frå
aktiviteten i kyrkja. Han er trenar for kyrkjas fotballag, arbeider mykje med
norske studentar, og han har ansvar for språkundervisning for barn i
førskulealder. Mange barn har norskspråkleg far eller mor, men er i eit
engelskspråkleg miljø til dagleg. Målet er at desse ungane også skal bli
fortrulege med norsk språk og kultur. Sjømannskyrkja i London er meir enn ei
vanleg kyrkje. -- Aksen me jobbar langs går frå kaffebordet til altarbordet.
Kyrkja har også funksjon som ein sosial og kulturell møtestad, fortel Mosdøl.
Det er nemleg ikkje bare nattverdbrød ein får i sjømannskyrkja. Salet av
brunost, kaviar, VG og fiskebollar gjev mange eit påskot til å ta seg ein tur
til kyrkja på St. Olavs Square. Kyrkja har som mål å vera ein heim for folk som
er langt heimafrå. - Også i overført betydning ynskjer me å vera ein heim,
understrekar sjømannspresten. Dersom ein skulle koma i ein vanskeleg situasjon
og treng husrom for natta, har kyrkja også eit «kriserom» til disposisjon. 

- Når det er tale om tru er kanskje ikkje folk i Vest-Telemark dei mest
frimodige? - Mange vesttelar er smålåtne når dei snakkar om Gud, medan dei blir
overvelda i møte med naturen. I møte med Roholdts- og Brokefjell blir me alle
små. Denne «fjellkjensla» kan gje oss ei aning om ein skapar, som har sett desse
spora i fjell og stein, seier Hallvard. Sjølv om kviteseidingen har gjort brite
av seg, er han oppteken av kva som rører seg i heimtraktene og er ivrig lesar av
Vest-Telemark Blad. - Eg trur det er viktig at folk på bygdene gjenoppdagar alt
dei kan vere stolte over! Nå vil sjølvsagt ein og annan dustemikkel hevde at det
ikkje er noko å vere stolt av i Kviteseid, men det er riv ruskande galt. Eg er
stolt av Kviteseid-byen, av at me har ein bakar som lagar fylkets beste
Napoleonskaker, og at bokhandelen i bygda er strålande på lokalitteratur. Eg er
stolt av Kvitsund, som er ein av dei beste skulane i landet - det var der
Torbjørn Aamaas hamra inn i oss at me skulle bli sjølvstendig tenkande menneske.
Eg er stolt av gamlekyrkja, av bygdetunet, av fotballgruppa, av alt
dugnadarbeidet som godtfolk stiller opp om. Ja, eg synest jamvel det ser ut som
at politikarane navigerar klokt i ein vanskeleg situasjon. Skulle eg likevel
ønske noko annleis, måtte det vere at ein makta å snu det negative bilete som
ein kan få av Kviteseid når ein les avisene, seier Mosdøl. Han saknar ei meir
bevisst profilering av kommunen, som på mange måtar er så rik på historie og
kultur. - Kviteseid må finne sin eigen identitet, og eg synes det hadde vore
spennande om ein lansera seg som kunstnarbygd. Tenk på alle målarane og
bilethoggarane som har hatt tilknytning til bygda. Tenk på Werenskiold, Dyre
Vaa, Gunnar Utsond og ikkje minst Jon Bakken i dag, seier Mosdøl. Han har også
gjort seg refleksjonar om kristenlivet i bygda. - Det er rart med alle desse
gudshusa i Kviteseid. Ingen av dei er smekkfulle, og det verkar som bygdefolket
held seg visse stader, mens innflyttarane er andre plassar. Sjølv har eg aldri
vore innom Fredheim og Betel, og eg er slett ikkje stolt av det. Men eg trur det
er viktigare å leite etter det ein har felles framfor det som skil, sier Mosdøl.
Han meiner det var synd at prestegarden i Kviteseid vart selt. - Det har noko
med tradisjon og kulturhistorie å gjere, meiner han. 

For Hallvard var ikkje teologien eit opplagt val. Han snusa på fleire
yrkesvegar, mellom anna vurderte han å bli veterinær. Han var også innom
journalistyrket, både i VTB og i Vårt Land, i løpet av studietida. Det kanskje
færre veit, er at han også sysla med tanken om å bli reklamemann. Kanskje kunne
unge Mosdøl blitt Kviteseids svar på Ingebrigt Steen Jensen, fotballentusiast
som han også er. Kvifor fall han då ned på den trauste teologien? - Det korte
svaret er at det er den kristne trua som gjer meg varm og glad, som får hjarta
mitt til å slå fortare, forklarar Mosdøl. - Det er viktig å jobbe med noko som
berører ein. Den kristne trua rører ved meg på brådjupet, utdjupar han. Hallvard
studerte ved Menighetsfakultetet, som er kjent for å vera ein konservativ
lærestad for komande prestar. Tyder det at han er ein konservativ prest?
Spørsmålet kjem ikkje uventa, kapellanen har svaret parat. Han er kontant. - Eg
er ikkje særskilt begeistra for båssetjing. Båsar er for kyr. Eg er kristen og
oppteken av å stå i kyrkjas klassiske tradisjon, svarar han. I løpet av
teologistudiet rakk han også å ta grunnfag i historie og litteraturvitskap,
forutan mellomfag i sosialantropologi. Det er med andre ord ingen halvstudert
røvar me har med å gjere. Eit semester ved prestisjeuniversitetet Oxford i
England fekk han også med seg før han etter endt studietid arbeidde eitt år i
forsvaret som prest ved Gardermoen flystasjon. - Under studieopphaldet i Oxford
var eg innom sjømannskyrkja her i London. Tanken om at dette måtte vera ein fin
arbeidsplass slo meg, minnest han. Hallvard Mosdøl er ein av dei yngste prestane
som har vore tilsett ved kyrkja. Det er ingen løyndom at det er rift om
prestejobbane utaskjers. - Det er klart eg føler meg heldig, smiler han. 

Ein klar skilnad frå Noreg er skulesystemet. Lavrans på fem stiller kvar dag i
skuleuniform på sin Church of England-skule. Frå svært tidleg alder må foreldra
ta det viktige skulevalet for borna sine. Valet vert ofte styrt av lommeboka i
eit land der klassesamfunnet lever i beste velgåande. - Rektoren på skulen til
Lavrans er ambisiøs og vil at skulen skal stige på rankinglistene, fortel
Hallvard. Medan norske femåringar enno har eit fritt barnehageliv, hadde Lavrans
den fyrste «spellingtest» etter to veker som skulegut. Og det var ikkje enkle
ord som «cat» og «dog» som sto på agendaen. Femåringane skulle stave ord som
«thirteen» og «fourteen». - Det er eit veldig fokus på læring i den engelske
skulen. Konkurransen er hard og dei beste blir påskjønna. Heime set ein
ressursane inn på dei svake. Her er det dei sterkaste elevane som får merksemda,
fortel Hallvard. Det har gått opp for Hallvard kor sosialdemokratisk han er av
legning og kor prega han er av den norske modellen. - Dei flinke skal sjølvsagt
få vera flinke, men alle, også dei svakaste elevane, må få utvikle sitt eige
potensial, meiner Mosdøl. 

Familien trivst i London, men ser ikkje for seg eit permanent tilvære i
metropolen. - London er svært pulserande. Ein kan vera turist i eigen by kvar
dag om ein vil. Å bu her som singel, eller i eit parforhold, i tillegg til å
vera rik, er nok den ideelle situasjonen, smiler kapellanen. Med prestelønn og
seksdagars veke er det ikkje kvar dag Hallvard prøvar ut Londons fasjonable
restaurantar, eit utal shoppingmoglegheiter eller West Ends uendelege
scenetilbod. - Det hender eg saknar plass og natur. Draumen er stor hage med
frukttre og høns, avslører Hallvard, som blir trebarnsfar til våren. I mangel av
romsleg hage, brukar Hallvard mange timar i parken med Lavrans og Tarald. Han
minnest barndommen på Kvitsund der han sprang ut og inn hjå naboane. Han trur
det er noko i uttrykkjet «it takes a village to rise a child». Eit tilsvarande
nabomiljø finn ein ikkje så lett i storbyen London. - Trass i at det er masse
folk her, kan ein risikere å bli desto meir åleine, reflekterer Hallvard.
Familien kjem truleg til å vera i London to til tri år til før dei set kursen
heimover. Men noko prestekall i Kviteseid ser han ikkje for seg. Fyrst og fremst
fordi kona Annhild jobbar ved universitetet i Oslo. Ho arbeider i desse dagar
med ein doktorgrad i samfunnsernæring. Tidene er altså ikkje som dei eingong var
i prestestanden, med prestekona på slep til kvar ein liten avkrok. Likestillinga
har nådd den Møsdølske heim. Men sjølv om Hallvard ikkje ser for seg å flytte
heim att til Kviteseid, ser han likevel mange fordelar med å bu på bygda. - Når
ein flyttar til bygda betyr den enkelte person meir og kan lettare utrette noko
for lokalsamfunnet. I storbyen har ein lett for å drukne i alle menneska. Men
det er mykje flott med det urbane livet også. Og det kan av og til vere
provoserande å møte menneske som snakkar om byen som noko som definitivt
inntraff etter syndefallet. Alle ting har sitt, på godt og vondt. Kunsten er å
fokusere på det som er bra på den staden ein til ei kvar tid er, seier Hallvard.

Å besøkje ei sjømannskyrkje er unekteleg noko anna enn å ta steget inn i ei av
kyrkjene heime. Terskelen er lågare når ein etter messa kan kjøpe brunost eller
lese lokalavisa heimanfrå. Hallvard trur mange av dei som kjem innom har ei
barnetru. Likevel er det langt frå alle som føler det naturleg å kalle seg
kristen. - Målet vårt er at stadig fleire skal få frimot til å definere seg
innafor det kristne fellesskapet. Det er nok mange som har sagt nei til den
kristne trua fordi dei møtte noko dei i rettferdas namn måtte seie nei til, og
det er mange flotte menneske som ikkje ynskjer å ha direkte tilknyting til
kyrkja, konstaterer Mosdøl. Han presiserer at terskelen er låg og himmelen er
høg. - Me prøvar å vera rause og og tydelege. Trua må vera relevant i kvardagen,
og målet vårt er å fylle gamle ord som nåde, sanning, oppgjer og kjærleik med
eit innhald som treff folk. Mange opplever skiljelinene som skarpe. Anten er du
innanfor eller utanfor. Frelst eller ufrelst. Er det så enkelt? - Det er
heldigvis ingen av oss som skal dømme, så dette med frelse og fortaping legg eg
trygt i Vår Herres hender. Eg meiner ein har tenkt altfor fattigslig om frelsa.
Frelse handlar ikkje bare om himmelen, men også om livet her og nå. Eg ser på
den kristne trua som ei kjærleiksfortelling, og eg ønsker å snakke til døypte
folk som det dei er; kristne brødre og systrer, seier Hallvard, som kjem han med
ei jolehelsing til alle pinsevener. - I Den norske kyrkja er det altfor lite
snakk om Den Heilage Ande. Me treng å gjenoppdage både Skaparen og Anden som
gjev liv. Me treng å oppdage at Gud er mykje nærare enn me trur. Alt godt er
Guds finger i våre liv, seier han. 

Joli nærmar seg også i London, sjølv om grøne plenar ikkje gjev jolestemning av
vestfylke-karakter. Dette året blir det London-jol på familien. Hallvard er
oppteken av å skape nye tradisjonar. - Eg må ikkje sjå Walt Disney-filmane for å
koma i den rette stemninga. Jol kan feirast på så mange måtar, meiner han.
Sjømannskyrkja opnar dørene joleftan. Vanlegvis kjem det rundt 60 menneske til
jolemiddag. Husmor Tone Engedal avslører at det står både ribbe, pinnekjøtt og
kalkun på menyen. - Kva med menneske som kun går i kyrkja joleftan? - Det er
flott at folk går i kyrkja denne dagen. Dei går sjølvsagt glipp av mykje gjennom
resten av året, men det er deira sak. Elles er eg opptatt av at folk skal kjenne
at kyrkja vil dei vel. Jolebodskapen handler om Gud som gjorde seg heilt liten
for å koma oss nær. Jesus blei ikkje fødd inn i ein prestefamilie eller noko
tilsvarande «fromt». Han blei fødd inn i ein heilt vanleg famile. Eg trur Jesus
har sans for vanlege menneske, seier Hallvard. Og at joli er eit einaste kav,
vil Kviteseids geistlege representant i England ikkje vere med på. - Dei fleste
førebuingane gjer me for å glede kvarandre. Folk bør ikkje få dårleg samvit for
manglande tid til ettertanke og ro. Eg seier heller; signe strevet, avsluttar
Hallvard Mosdøl, før han legg på sprang til sonens joleavslutting. Ny sag gjer
skurtømmeret meir verdfullt 

Reduserte transportkostander 

Sats i skogen 

Statsminister på Vest-Telemarkvisitt 

Lik topografi 

Utbyggingsprosjekt 

Elva Devoll 

- Blir sjølvforsynte 

Møtte «sin eigen» statsminister 

- Ein god mann for Albania 

Tysdag var Albanias statsminister ein snarvisitt på Dalen. Han var invitert til
å sjå både driftssentralen og kraftverket hjå Statkraft. Han rakk også å helse
på nokre landsmenn. 

I Tokke: Regiondirektør i Statkraft region aust, Rolf Normann, ynskjer Albanias
statsminister Sali Berisha velkomen til kraftstasjonen på Dalen. 

Det er ikkje så ofte politiet er væpna når dei viser seg på Dalen. Heldigvis, må
ein seie. Tysdag var både uniformerte og sivile politifolk væpna for å sikre at
Dalen var ein trygg stad for statsminister Sali Berisha frå Albania. Vel ein
halvtime forseinka dukka to helikopter opp i horisonten etter at dei hadde floge
frå Oslo via Vestfjorddalen i Tinn kommune, og ein kort stopp ved Songa. 

- Det var eit fantastisk flyvêr i dag, og me flaug nokså lågt gjennom
Vestfjorddalen slik at statsministeren fekk oppleve den norske naturen
samstundes som han fekk sett Vemork og Rjukanfossen på nært hald, seier
regiondirektør for Statkraft region aust, Rolf Normann. Topografien i Albania er
ikkje ulik Noreg. Høge fjell og bratte dalar pregar landet som ligg nordvest på
Balkan-halvøya. Landet grensar til Kosovo i nordaust, Makedonia i aust, Hellas i
sør, Adriaterhavet i vest og Det joniske hav i sørvest. 

- Statkraft samarbeider med det austerrikske selskapet Energie Versorgung
Niederösterreich (EVN) om å byggje tri kraftverk i Albania. Ei slik utbygging
fører til ein auke på 20 prosent innanlands kraftproduksjon, forklarer Normann.
Statkraft og EVN eig kvar sin halvpart i selskapet Devoll Hydro Power Plant som
er utbyggar. - Statkraft opererer både med heilegde selskap og selskap som er
deleigde med andre aktørar i utanlandsmarknaden. I dette tilfellet satt EVN på
konsesjonen for utbygginga, og med vår kompetanse på området har eg stor tru på
prosjektet, seier Normann. 

Namnet Devoll skriv seg frå elva Devoll som renn gjennom Albania. - Elva finn me
på 900 meter over havet og heilt ned til slettene ut mot havet. Devoll er også
innom Makedonia og Hellas. Eigentleg liknar området slik sett på Jæren i Noreg.
Med mykje pålandsvind får ein gjerne vestlandseffekten i Albania også. Det vil
seie at når vinden som feiar over Adriaterhavet treff dei bratte fjellsidene,
fører det ofte til mykje nedbør, forklarer Normann. Dei tri planlagde kraftverka
skal altså ligge langs elva Devoll, i dei mest økonomisk lønsame områda. Alt i
desember 2008 underteikna Statkraft og EVN konsesjonsavtala med Albania. Då blei
det sett på som eit av dei største vasskraftprosjekta i Europa. Investeringane
vil truleg ligge på nærare ein million euro. - Anlegga er under planlegging på
ingeniørnivå, altså utsjånaden på kraftverka. Truleg blir grunnarbeidet og
undersøkinga av fjellkvalitet gjennomført i nær framtid. Planen er at det fyrste
kraftverket skal stå ferdig i løpet av fire til fem år. Heile utbygginga er
venta gjennomført innan 2018, fortel Normann. 

Sali Berisha får æra for mykje av den positive utviklinga i Albania dei seinare
åra. Særleg har han hatt søkjeljoset på infrastrukturen i landet. - Det var
svært interessant å møte statsministeren og han har heilt klart større
styringsrett enn det statsministeren i Noreg har. Energi er viktig i alle land,
og skaper grunnlaget for vidare positiv utvikling i Albania. I dag må dei
importere ein del kraft for å dekke eige behov. Med utbyggingane vil landet vere
sjølvforsynt og kanskje vil dei også då vere i stand til å eksportere kraft,
slår Normann fast. 

Det var ikkje berre Statkraft og tilsette der som fekk møte statsministeren
tysdag. Nebih Sadrijaj og Haradin Beka kom begge med familiane sine til Noreg
for snart to tiår sidan. Kosovoalbanarane er godt etablerte på Dalen, og tysdag
kunne dei nesten ikkje tru at dei fekk møte Albanias statsminister i deira eigen
heimkommune. Nebih, kona Vjollca og sonen Alban Sadrijaj var på plass i
administrasjonsbygget til Statkraft då Berisha kom. - Me fekk greie på at Sali
Berisha kom til Dalen seint kvelden før, og me ynskte å prøve å få til eit kjapt
møte. Me har sett han i media, og me veit at han er ein bra mann for Albania og
landa rundt. Berisha er ein av folket, og han har hatt svært mykje å seie for
det veksande demokratiet og den positive utviklinga i området. Mellom anna har
han sett i gang store vegutbyggingsprosjekt, seier familien Sadrijaj. Eit av
vegprosjekta som er ferdigstilt er motorvegen mellom Albania og Kosovo. 200
kilometer høgstandardveg blei bygd i løpet av to år. - I tillegg har han vore
pådrivaren for ein veg langs kysten av Albania, seier Vjollca. 

Familien overrekte statsministeren ein blomsterbukett, og dei utveksla også
nokre ord på albansk. - Me fortalde han at me ferierar i Albania kvart år. Det
var han godt fornøgd med. Me vil gjerne rette ein takk til Statkraft for at me
fekk vere tilstades og helse på statsministeren vår, seier familien stolt. Også
Haradin Beka møtte Berisha. - Eg er veldig glad for at eg fekk møte han og
utveksle nokre ord. Han er ein god mann og den rette for å modernisere Albania
ytterlegare. 3,6 millionar albanarar har ein dyktig statsminister i Sali
Berisha, slår Beka fast. 

Til kamp mot fylkeskommunen 

Trur fylkeskommunen snur 

- Sove i timen 

Dei sju ordførarane i Vest-Telemarkrådet (VTR) meiner ti distriktskommunar i
Telemark har blitt frårøva mange millionar kroner på grunn av eit feil vedtak i
fylkeskommunen. VTR påstår at 26 millionar kroner i kompensasjon for auka
arbeidsgjevaravgift bare skal gå til distriktskommunane. I staden har
fylkeskommunen fordela pengane rundt i det meste av fylket, og undrar på om VTR
har tatt ein skikkeleg høneblund før vedtaket kom. I dag kan det bli omkamp om
pengane når fylkesutvalet har møte. 

Fyresdalordførar Saamund Gjersund (bak t.v.), Tokke-ordførar Birger Nygård,
Vinje-ordførar Arne Vinje, Kviteseid-ordførar Torstein Tveito, Hjartdal-ordførar
Olav Tho (framme t.v. ) Seljord-ordførar John Kleivstaul og Nissedal-ordførar
Øyvind Tveit går til kamp mot fylkeskommunen for å sikre 26 millionar kroner til
ti distriktskommunar. 

Torsdag møtte ordførarane i Vest-Telemark og Hjartdal (Vest-Telemarkrådet)
fylkeskommunen for å drøfte fordelinga av 26 millionar kroner i år. Pengane er
statleg kompensasjon for at ti distriktskommunar i Telemark fekk auka
arbeidsgjevaravgift frå nyttår, og skal gå til næringsretta utviklingstiltak.
Vest-Telemarkrådet (VTR) kom i januar med utspel om at alle dei 26 millionar
kronene måtte gå til dei kommunane der arbeidsgjevaravgifta auka mellom anna for
næringslivet. I ettertid har fylkeskommunen gått for ei anna løysing der ein god
del av kompensasjonen skal gå til Grenlands-området, i tillegg til 4,2 millionar
kroner til fylkesdekkjande tiltak. Kommunane i Vest-Telemark skulle få 35
prosent av potten. 

VTR sa torsdag klart frå til fylkeskommunens representant, rådgjevar Torbjørn
Frantzen i regionaletaten, at det var distriktskommunane og ikkje fylket som må
sitje i førarsetet når ei sak som denne blir avgjort. Saamund Gjersund,
regionordførar og ordførar i Fyresdal, var sjølv med på eit møte i
kommunaldepartementet der statssekretæren stør synet om at all kompensasjonen
skal gå til distriktskommunane. Vidare fortel Gjersund at det er bare Telemark
blant fylka i landet som har valt ei anna løysing. - VTR reagerer kraftig på at
fylkeskommunen meiner det er full semje om fordelinga som er gjort. Me føler oss
ført bak lyset av fylkeskommunen. Nå krev me at alle dei 26 millionar kronene
går til dei ti kommunane, og det er regionen som skal ta diskusjonen om bruk av
midlane. Eg har tru på at fylkeskommunen rettar seg etter dette ynskjet, seier
Gjersund. - Og viss ikkje det skjer? - Det skal skje, svarar Gjersund. 

Rådgjevar Torbjørn Frantzen leverer ei orientering om saka i dagens møte i
fylkesutvalet. Han registrerer at det er usemje mellom fylkeskommunen og VTR om
forståinga til kommunaldepartementet. Frantzen forheld seg til brevet frå
kommunalministeren, medan VTR lyttar på statssekretæren. - Det er synd at VTR
ikkje valte å vere med på informasjonsmøtet som kommunalministeren har hatt om
kompensasjonsordninga. Var eg VTR ville eg lagt meg flat og vedkjent at her har
ein sove i timen. Både i november og desember fekk kommunane brev om saka, men
det kom ikkje tilbakemeldingar og det er skremmande. Eg veit kommunane har hatt
det travelt, men det har me også, kommenterer Frantzen. Han vedkjenner at det
var fart i møtet med VTR, men ser det som bare sunt med meiningsskilnader. - Eg
trudde fyrst det same som VTR; at kompensasjonen bare galdt dei ti kommunane.
Men då eg ikkje fekk noko tilbakemelding frå kommunane måtte eg høyre på
kommunalministeren. Nå har ein to val i saka, anten får fylkespolitikarane eller
departementet avgjere henne, avsluttar Frantzen. Fleirbrukshus til 42 millionar

Engasjement 

Arbeidsgruppe 

Tokkestoga? 

Nøgd 

Eit samrøystes kommunestyre gjekk inn for det dyraste alternativet til nytt
fleirbrukshus på Dalen. «Tokkestoga» kan stå ferdig hausten 2006. 

Håvard O. Holstaa (AP) uttala på talarstolen at han håpa
kommunestyrerepresentantane ville stå samla i fleirbrukshus-saka. Det gjorde
dei. Holstaa er eitt av medlemene i den nye arbeidsgruppa. 

Det er det gamle samfunnshuset som skal rustast opp og byggjast ut. Prislappen
vil bli 42 millionar kroner og er det største økonomiske løftet Tokke har gjort
gjennom tidene. Huset vil mellom anna romme storsal, auditorium/kinosal, kafè,
lokale til kulturskulen, bibliotek og eit kyrkjerom. Kommunestyret gjekk også
samrøystes inn for at symjebassenget skal vurderast oppussa. Fleire av
representantane gav uttrykk for at eit nytt 25-meters basseng var ynskjeleg, men
truleg ville sprenge alle kostnadsrammer. 

Kommunestyrerepresentantane entra talarstolen på rekkje og rad, og alle
presiserte dei kor viktig denne saka var for Tokke, og kor viktig det var at ein
sto samla bak vedtaket. Fleire gav uttrykk for at skulle det fyrst byggjast,
skulle det gjerast skikkeleg. - Når me fyrst skal byggje, kan me ikkje gå inn
for minimumsløysingar, sa Geir Arild Djuve (SP). Før voteringa uttala ordførar
Birger Nygård at han var nøgd med ordskiftet. - Det har vore ein god debatt her
i kveld, mykje allright har kome fram, sa han. Etter debatten kom det difor
ikkje som noko overrasking at det var eit samrøystes kommunestyre som stilte seg
bak framlegget til 42 millionar kroner. Nye reglar om refusjon av
meirverdiavgifta gjer at netto utgift blir 35 millionar kroner. Ordførar Birger
Nygård meiner dette kan ha vore utslaget for mange av representantane. - 35
millionar var nok ei smertegrense, uttala Håvar O. Holstaa (AP) etter møtet. Han
var glad for det samrøystes vedtaket og trur saka har modna seg over tid. På
talarstolen understreka han kor viktig det er med gode rammevilkår for kulturen.
Han trudde heller ikkje at driftsutgiftene kom til å bli eit problem dersom
aktiviteten i fleirbrukshuset blir god. 

Kommunestyret valde ordførar Birger Nygård til leiar av arbeidsgruppa som skal
fullføre planane om fleirbrukshuset. Håvard O. Holstaa (AP), Alice Haukelidsæter
(SV), Hallgeir Kleiv (SP), ein representant for Vest-Telemark Vidaregåande
skule/ressurssenter, leiar av den faste byggjekomitèeen, ein representant for
det kyrkjelege fellesrådet , teknisk sjef og kultur-og oppvekstsjef utgjer
resten gruppa. AP-representant Hilde Alice Vågslid understreka at arbeidsgruppa
må få klare signal frå dei folkevalde. 

Kjetil Fulsås oppfordra til navndugnad. Sjølv kom han med framlegg om
«Tokkestoga». Kanskje er det nett det Tokkes nye samlingsstad blir heitande. Ein
av dei mange tilhøyrarane i kommunestyresalen tysdag var tidlegare leiar i den
førre kulturhusnemda, Torgrim Otterholt. Han var svært glad for avgjerda. -
Politikarane har nok følt eit press frå innbyggjarane. Det verkar som om vinden
har snudd det siste halvåret, kommenterer han. Otterholt understreka at det er
naturleg at prosessen har tatt tid grunna storleiken på prosjektet. - No er det
opp til folk på Dalen å skape aktivitet i huset, smilte han. 

Nora Vinjerui, leiar i Dalen Næringssamskipnad, seier til VTB at ho er nøgd med
utfallet. - Eg er glad for det samrøystes vedtaket. No skal me få til eit flott
kulturbygg. Eg håpar Birger Nygård no legg breisida til som leiar i
arbeidsgruppa, seier ho. Sokneprest Olav Rune Ertzeid er glad for at det
kyrkjelege fellesrådet får ein representant i arbeidsgruppa. Kostnadsramma for
eit brukbart kyrkjerom vil vera 1,5 til to millionar kroner. Grunnsteinen blir
lagt på Dalen 

Festivitas 

Sidan 1903 har det vore planar om kyrkje på Dalen. Etter kommunestyrevedtaket
tysdag er kyrkjerom i samband med det nye kulturhuset ein realitet. Alt i morgon
kjem biskop Olav Skjevesland til Dalen for å leggje ned grunnsteinen. 

Slik gjekk det for seg då biskopen var i Tokke i 2002. Fredag skal han leggje
ned grunnsteinen til det nye kyrkjerommet på Dalen. 

Det var jubel på Dalen i går. Eit lenge etterlengta sakralt rom blir bygd som
ein del av det nye kulturhuset. Og då er ikkje kyrkjas folk seine med å markere
hendinga. I samband med at biskop Olav Skjevesland er i Bykle fredag og ser på
det nye kyrkjebygget der, vil han ta turen om Dalen for å leggje ned
grunnsteinen til kyrkjerommet fredag kveld. Biskopen har lenge støtta planane om
kyrkjerom på Dalen og skal vere svært nøgd med avgjerda i kommunestyret tysdag.

Biskopen vil også nytte høvet til å sjå på planane for kyrkjerommet, og vil,
etter det VTB kjenner til, ha samtalar med sentrale aktørar på Dalen i løpet av
morgondagen. - Dette er ein stor dag og me takkar kommunen for at dei endeleg
gav folket på Dalen eit verdig kyrkjerom, uttalar kyrkjeverge Ove Kjell
Huvestad. Sjølv om bispevisitasen kjem noko brått på tokkebuane, håpar Huvestad
at flest mogleg har høve til å møte opp for å oververe grunnsteinnedlegginga.
Sokneprest Olav Rune Ertzeid arbeider no på spreng med å få i stand eit
festprogram til fredag. Kva programmet vil innehalde er enno ikkje klart, men
truleg vil blant anna ordførar Birger Nygård, som også er nyvald leiar for
arbeidsgruppa til kulturhuset, koma med ei helsing. - Dette er ei avgjerd som
vil bety mykje for folket her på Dalen, difor ynskjer me å markere det på ein
god måte. Folk skal få traktering, difor ber eg alle som kjem snarast ringe
soknepresten og melde seg på slik at me kan ha nok mat og drikke til alle, seier
Ove Kjell Huvestad. Sist gong bispen var på visitas i Tokke var i 2002. Den
gongen var kyrkjerom på Dalen eit heitt tema. At dette ikkje blir ein ordinær
visitas, snarare ei meir uformell vitjing, synest kyrkja er positivt. - Dette er
ein fin gest av biskopen. Det syner at han er interessert i smått og stort i
bispedømet når han tek seg tid til å koma til Dalen meir eller mindre på
sparket, avsluttar Ove Kjell Huvestad. 

Privatisering av vegar i byggjefelt 

Byggjefelta 

I faresona 

Avhendar lastebil 

Eit vegutval i Nissedal kommune har kome med framlegg som fører til
privatisering av vegar i kommunale byggjefelt. Vidare vil framlegget gje høgare
tilskot til private vegar. Eit fleirtal i formannskapet har slutta seg til
vegutvalets tankar. 

Formannskapet i Nissedal handsama på sist møte eit framlegg frå eit nedsett
vegutval, om nytt regelverk for kommunal og privat veg i kommunen. Torgeir
Aarak, Knut Martin Felle og Per Sandåker har site i vegutvalet, som også har
sett på om det er rett å ha ordninga med ein kommunal maskinpark til
vedlikehald. Framlegget til vegutvalet gjer at av dagens 30 kilometer med
kommunale vegar, vil 7,2 kilometer etter det nye regelverket bli private.
Utvalet har lagt hovudvekt på å lage regelverk både for kommunal veg og for
tilskot til privat veg, der likebehandling og større utjamning mellom
veggruppene har vore målsetjinga. 

- Med det forslaget som ligg på bordet privatiserer me alle vegane i
byggjefelta, og det kan eg ikkje vere med på. Folk i byggjefelta har kjøpt tomt
for at dei også skal ha veg, vatn og kloakk. Det skal dei fortsatt ha, elles har
me lurt dei om kommunale vegar blir private, sa Kjell Asbjørn Solberg (Ap) i
formannskapet. - Då har me lurt mange før. Tidlegare har kommunale vegar blitt
privatisert, repliserte Knut Martin Felle (Sp). Politikarane var usikre om
forslaget ville slå ut slik Solberg hevda. Arbeidarpartiet røysta mot framlegget
til vegutvalet, og blei åleine om det. Før saka i det heile blei opna for
debatt, bad ordførar Øyvind Tveit (KrF) om at ein på grunn av økonomien heller
måtte handsame framlegget i budsjettsamanheng. Det synet blei røysta ned av dei
andre politikarane. 

Drift- og utviklingssjef Sveinung Seljås har vore sekretær for vegutvalet. For
han er det mest vesentleg at kommunen får ei rettvis vegordning med like
kriteriar. Seljås fokuserer derfor ikkje så mykje på kven av dei kommunale
vegane som nå vil bli privatisert. Etter at kommunestyret har fatta eit vedtak,
meiner han ein får rekne nøyaktig på kva vegstrekningar som blir råka. Seljås
ser at vegutvalets framlegg vil råke ein del byggjefelt, som vil miste sine
kommunale vegar. Huskrullen i Haugsjåsund er eitt av dei. Strekningar som mellom
anna Setanevegen, Tveitanevegen og Grimstveitgrenda, vil etter framlegget bli
privatisert. Vidare ligg det an til at alle kommunale vegar i Treungen sør blir
privatisert. Framnesfeltet vil liggje i faresona, det same med delar av
Kåsa/Solli-feltet. Seljås meiner Smeitkollen ikkje blir råka av det nye
vegreglementet. 

Om framlegget til vegutvalet blir vedteke, kan elles tilskotet til private vegar
auke frå seks til ti kroner meteren. Det gjev ein årleg utgiftsauke på 150.000
kroner. Desse pengane blir dekt opp ved at kommunen reduserer
vedlikehaldsutgifter på eigne maskiner. Formannskapet stør vegutvalet om at
kommunen avhender lastebil med tilhøyrande utstyr, i tillegg til traktor
påmontert gravar, så snart det er praktisk mogeleg etter brøytesesongen 2000-01.
Etter planen skulle saka vidare til kommunestyret torsdag. Ordføraren har, etter
å ha sjekka moglegheita nærare, valt å trekkje saka. Han finn det rett å ta ho
opp i budsjettsamanheng. Kvitsund-ros heilt opp til statsministeren 

- Ikkje nå att 

Imponert 

Kommunepolitikar James Kirkwood frå Wales kan ikkje fullkyte elevane frå
Kvitsund Gymnas. Etter å ha møtt Kvitsund-elevar på ein flytur frå London til
Kina, blei Kirkwood så imponert at han sendte brev til statsminister,
utdanningsminister, ordførar og rektor. 

Statsminister Jens Stoltenberg har motatt eit brev der Kvitsund-elevane blir
skrytt opp i skyene. 

Det heile skjedde 23. september. Kvitsund Gymnas hadde si årlege alternative
veke. 80 elevar skulle på tur til Kina. Dei reiste i to grupper, og det var slik
40 elevar kom til å ta flyet frå London til Beijing saman med kommunestyremedlem
James Kirkwood frå Newport i Wales. 

- Not again! tenkte Kirkwood då elevane kom inn på flyet. Han hadde altfor ofte
vore på lange flyturar med bråkete skuleungdom. Men slik var ikkje elevane frå
gymnaset i Kviteseid. - Elevane frå gymnaset i Kviteseid er flotte ambassadørar
for skulen, kommunen og landet. Eg kosa meg på den 10 timar lange turen med dei
flotte reisekameratane, skriv Kirkwood. Han har sendt personlege brev til
statsminister Jens Stoltenberg, utdanningsminister Trond Giske,
Kviteseid-ordførar Karin Maria Larsen og Kvitsund-rektor Håvard Brekkå. I alle
breva trekkjer Kirkwood fram den eksemplariske framferda til Kvitsund-elevane. 

- Eg blei så imponert av framferda deira at eg bare måtte skrive desse breva,
seier Kirkwood. Dei siste 30 åra har James Kirkwood vore involvert i
utdanningssystemet, fyrst og fremst som lokalpolitikar. - Derfor har eg stor
røynsle med ungdommar, og veit kva eg snakkar om, seier han vidare. - Veldig
hyggeleg. Det er vår intensjon at elevane skal gje eit godt inntrykk. Me har
elevar som alltid er greie å ha med på tur, smiler rektor Håvard Brekkå. - Dette
er ei oppmuntring for både elevane og privatskulen, smiler
undervisningsinspektør på Kvitsund, Tor Arne Mørkved, som sjølv var med på
flyturen. Behald dagens statsstøtte! Ventar du rosande ord frå Stoltenberg og
regjeringa etter dette? spør VTB. - Den beste rosen me kan få frå regjeringa er
at dei opprettheld dagens statsstøtte på 85 prosent til privatskular. Det hadde
vore fint om me kunne jobbe under same rammevilkår som me har gjort dei siste
åra. Ap har programfesta at dei vil redusere støtta til 50 prosent. Går dei vekk
frå det er me veldig fornøgde, seier Mørkved spøkjefullt. Men alvoret ligg
tydeleg under. - Blir støtta frå det offentlege redusert til 50 prosent betyr
det nedlegging av Kvitsund Gymnas. Nå må Ap skjøne at det er rimlegare å ha
nokre elevar på privatskule enn alle i det offentlege, meiner
undervisningsinspektøren. Jens Stoltenberg var ikkje tilgjengeleg for kommentar
då VTB ringte statsministeren sitt kontor onsdag. Satsar på nisjeprodukt i
kjøtbransjen 

Nisjeprodukt 

Framdriftsplan 

Bjørn Borgersen på Rauland ser mogelegheitar for å etablere lokalt slakteri.
Bedrifta, som kan gje fleire arbeidsplassar, vil satse på nisjeprodukt, særleg
frå sau og geit. 

Bjørn Borgersen har fått etablerarstipend frå Statens nærings- og
distriktsutviklingsfond til utvikling av slakteribedrift på Rauland. Han håpar
på byggjestart neste sommar. 

Borgersen har fått 45.000 kroner i etablerarstipend til utvikling av prosjektet
som har fått arbeidstittelen «Raulandslam». Bakgrunnen for prosjektet ligg i eit
ynskje om å få til sesongarbeidsplassar for gardbrukarar. - Eg tenkte fyrst
berre å starte for meg sjølv, men etter kvart har det meldt seg fleire
interessentar. Me er fleire geite- og sauebønder i området som tenkjer å gå inn
i eit samarbeid. Neste steg er å etablere eit styre for så å teikne eit
aksjeselskap, fortel Borgersen. - I byrjinga var det berre tale om eit
foredlingsanlegg, men dersom Gilde legg ned slakteriet i Skien ser me
mogelegheitar også for slakteridrift. Når det gjeld foredling kunne produsentane
tidlegare berre få slakt i retur frå slakteriet til eige bruk, men denne
ordninga er oppmjuka no. Norsk Kjøtt har vedtatt å vera litt rausare med retur
av slakt så lenge ikkje vidareforedlinga konkurrerar med deira eigen produksjon,
så der ser me mogelegheitar for vidareforedling av returslakt, held han fram. -
Fordelen med eit lite slakteri i nærområdet er, for utan den korte transporten
av dyr, at produsentane ikkje treng å melde inn dyra lang tid i førevegen, men
heller kan levere litt jamnare, seier han. Når det gjeld slaktesesongen, tenkjer
dei fyrst å ta imot reinsdyr før lammesesongen tek til, og forlenge
slaktesesongen til over jol med å ta imot geit. 

Borgersen meiner det finst ein marknad for kjekjøt, noko som er vanskeleg å få
tak i. - For utan kje og geit satsar me på lam- og sauekjøt. Reinskore kjøt, til
dømes som steik eller indrefilét, både av sau og geit, er nisjeprodukt me trur
det er marknad for. Likeeins briskerøykt kjøt. Elles smakar den greske retten
moussaka aller best med kjøtdeig av lam, smiler Borgersen. Filosofien er å
utnytte heile slaktet, då inkludert blod og innmat, med hundefôr som eit
biprodukt. - Me har ikkje tenkt å bli store, me satsar på dei næraste kommunane.
Opphavsmerking blir meir og meir i skotet, og med eit slikt anlegg kan me
profilere på produkt frå dette området. Elles satsar me på leveransar til
butikkar og hotell- og turistnæring, og til spesialforretningar i byane. Det kan
også vera aktuelt å etablere eige utsal, seier Borgersen. 

- Vidare konkretisering av prosjektet vil skje i vinter. Me satsar på å få
teikningar og naudsynte godkjenningar på plass slik at anlegget er klart til
bygging neste sommar. I utgangspunktet var bygget tenkt plassert heime på garden
Kvåmmi, men krav til reinseanlegg kan vanskeleggjera dette. Dersom me tenkjer å
ha utsal i tilknytning til slakteriet, vil sentrum vera den mest gunstige
plasseringa. I fyrste omgang vil me sjå korleis andre slike slakteri driv, me
har mellom anna kjennskap til eit nytt slakteri i Sunnfjord som me vil vitje,
fortel ein optimistisk Borgersen. - Må tenkje nytt i skogbruket 

Lars Veum har fått skogprisen i Fyresdal for engasjementet sitt i næringa. Som
fleirårig styreleiar i nedlagte Nidarå Tømmersalslag ser han tilbake på åra då
organisasjonen blei tatt på senga av ei omstilling som måtte kome. - Det er eit
trasigt faktum at skogeigarar som råvareleverandørar i årevis har opplevd
fallande netto. Foredlarnettet har teke gevinstane. Me skogeigarar har dei siste
10-20 åra vore for passive leverandørar, og blitt styrt av internasjonale
marknadskrefter. Skogeigarane har ikkje vore flinke nok. Dessutan er det rett å
seie at organisasjonen Nidarå blei tatt litt på senga. Me reagerte ikkje raskt
nok på omstillingane som måtte kome. Skogeigarane sat att som taparane,
vedkjenner den siste styreleiaren i Nidarå. Nå ynskjer han generasjonsskifte for
å gje sjansen til unge som har evner til å tenkje nytt i skogbruket. - Det er
ikkje moglegheitene det manglar på, men evnene til å utnytte dei. Derfor er det
viktig å få generasjonsskifte, seier Lars. 

- Det er ikkje generasjonen min som kan redde bygdene, men ein ung generasjon
som maktar å tenkje på ny måte. Samarbeid og nytenking er nøkkelord i
skogbruket, meiner Lars Veum, prisvinnar og tidlegare tillitsvald i
skogsnæringa. 

Vil ha lokale førarkort 

Det er betre å pålegge eldre bilførarar geografiske avgrensingar enn å ta frå
dei førarkortet heilt, meiner stortingsrepresentantane Inger S. Enger og Jorunn
Ringstad frå Senterpartiet i eit privat forslag til Stortinget. Framlegget blir
støtta av Leif N. Olsen, tidlegare sjef for utrykkingspolitiet, no direktør i
Autoriserte Trafikkskolers Landsforbund. Samferdsleminister Torild Skogsholm er
derimot mot forslaget. - Forslaget er ein fornuftig innfallsvinkel. Faktisk er
dette ei viktigare ordning ute på bygdene enn i byen. På landsbygda finst det
ofte ikkje kollektive transportmiddel som alternativ til bilkøyring, seier
lensmann Geir Aase i Vinje. Lensmannen i Seljord, Torodd Aase, kjenner til eit
par tilfelle der geografisk avgrensa førarkort er i bruk. - Eg er positiv til
ein utvida bruk av ordninga. Det er ein utruleg nedtur for dei som mistar
førarkortet. No kan dei kanskje behalde både ære og livskvalitet ved å få lov
til å køyre på eigen eigedom eller inn til utkanten av sentrum, meiner Aase. Han
trur hovudregelen kanskje burde vore at førarkortet bare varer til ein er 80 år.
Skulle ein ha førarkort utover denne alderen måtte ein køyre opp og vise seg
skikka. 

Lensmann Torodd Aase i Seljord er for ei ordning med geografisk avgrensa
førarkort, bare ordninga blir praktisert med vit. 

Utvikling av skisenter gav reiselivspris 

Under årsmøtet til Telemark reiselivsråd i Kragerø torsdag, fekk dagleg leiar
ved Vierli Turistsenter i Rauland, Erlend Larsen, Telemark reiselivspris for
2002. Han fekk prisen for den store innsatsen har vist i oppbygging av senteret
og for sine nyskapande evner. Det at Vierli var fyrst ute med kjelketrekk i
heisen var ein av grunnane til at Larsen fekk prisen. Eit anna moment var at han
har utvikla kunstsnø til langrennsløyper slik at sesongen kan starte svært
tidleg. I statuttane for prisen heiter det at den som får prisen må ha gjort ein
spesiell innsats for reiselivet i Telemark og vera ein inspirator for resten av
reiselivet. Formann i Telemark Reiselivsråd, Jan Stabell, sa ved utdelinga at
årets vinnar er utradisjonell i reiselivsbransjen. Han har vore ein pioner, blei
det uttalt. Sjølve prisen er, i tillegg til heider og ære, diplom og eit
kunstverk laga av Terje Grøstad. 

Dagleg leiar ved Vierli Turistsenter, Erlend Larsen, fekk Telemark reiselivspris
for 2002. 

Armoda råkar også rikingen 

Den rikaste av kommunane i vestfylket, Tokke, må også kutte i tenestetilbodet.
Eit økonomiutval på ni, ein representant frå kvar av dei politiske partia i
kommunestyret og ein frå alle hovudutvala, supplert med representantar for dei
tilsette, ordførar og rådmann, har kome med ei tilråding om å spare 4,8
millionar neste år, 6,5 millionar i 2005 og 11,6 millionar i 2006. Utvalet gjer
framlegg om legge ned barnehagar, sentralisere mellomtrinnet i skulen og kutte
straumrefusjonen. Samen med ei rekkje andre tiltak skal over 11,5 millionar
kroner sparast innan 2006. - Det er galskap å flytte mellomtrinnet på Byrte
skule til Dalen, hevdar lærar ved Byrte skule, Talleiv Utistog, foreldre og
elevar i grenda. Dei er redde dette er fyrste steget mot full nedlegging. Han
får full støtte av leiaren ved samarbeidsutvalet ved Byrte skule, Karstein
Midtbø. - Byrte skule er einaste skule i kommunen som har vekst. Frå eit elevtal
i dag på 16, viser prognosane at talet aukar til 20-25 om få år. 

- Byrte er einaste skulen i Tokke som har vekst. Me vil behalde den nyoppussa
skulen vår slik han er, seier lærar Talleiv Utistog (bak f.v.), leiar i
samarbeidsutvalet Karstein Midtbø og elevane Erik Midtbø (framme f.v.),
Christian Utigard og Magnus Vinjerui. 

Stal for 400.000 kroner 

Norsk Stenprodukt i Treungen blei natt til i går fråstole varer verdt 400.000
kroner. Verksemda hadde ikkje alarm, og dermed kan det spøkje for
forsikringsoppgjeret. Store mengder smykke og gåveartiklar er stole. Tjuvane har
vore på utkikk etter dei dyraste produkta, og slike som er lette å selje vidare.
- Alle varer med sylv i er borte. Tjuvane har bruka kurvkoffertar me sel til å
pakke varene inn i etter å ha lagt silkepapir rundt dei, fortel fortvila eigarar
av verksemda, Johanne Vejrup og Kent Jensby Sørensen. I gårsdagens fyrste runde
med forsikringsselskapet fekk verksemda vite at eigendelen var 9.000 kroner. Ein
ny telefon peika på ein heilt annan situasjon. Sidan verksemda ikkje hadde alarm
vil det truleg i staden vere snakk om 100.000 kroner i eigendel. -
Forsikringsoppgjeret blir eit smertebarn. Me stiller ikkje så godt om me ikkje
får erstatning, seier Johanne Vejrup. Nå håpar eigarane at somme vil tipse i
saka om dei kjenner att steinkulepennar og ostehøvlar med steinskaft som har
blitt produsert i Treungen. 

Johanne Vejrup har nok av tome askar etter at smykke og gåver verdt fleire
hundre tusen kroner blei stole frå Norsk Stenprodukt. 

Kremmarar i tri generasjonar 

Ein mann starta å selje kjeleringar under krigen. Seksti år seinare har Seljord
Elektriske 35 arbeidsfolk i sving. Trass alderen, verksemda er i stadig
ekspansjon. Men det er noko med alle krokane og krikane i gamlebui, fulle av
skruvar og småverktøy, som vitnar om historia. Ei smal trapp med eit slite
rekkverk fører opp til andre høgda, der biksen sjølv, gründeren av verksemda,
Einar Tufte (1898-1972) i si tid hadde kontor. No finn me barnebarn Einar ved
kontorpulten. I røykelovas tidsalder er det ikkje snakk om å gjera som
bestefaren, på folkemunne Tuften; han spanderte gjerne ein sigar. - Det var
mange som var oppom her og fekk seg ein sigar. Han var veldig sosial og lika
godt å rø med folk, fortel Einar. Tvillingbrørne Odd og Tore er daglege leiarar
av verksemda. Dei har arbeidd der i 52 år. Av tredje generasjon Tufte er det
berre Anne som ikkje er tilsett i Seljord Elektriske. Ho tok i staden spranget
til Liverpool-fotballen. 

I femtito av dei seksti åra Seljord Elektriske har vore i drift har Tore Tufte
stått til teneste for kundane. Han og tvillingbror Odd har drive firmaet dei
siste tretti åra. 

Finalehelten 

Moderat feiring 

Store oppgåver i vente 

- Heilt utruleg 

Jan Gunnar Solli frå Treungen var den store forskjellen i cupfinalen mellom
Rosenborg og Bodø/Glimt sundag. 22-åringen avgjorde finalen i Rosenborgs favør
då han kom inn som innbytar og gjorde både 2-1 og 3-1 i ekstraomgangane på
Ullevaal. - Det var ei vanvittig herleg kjensle å sjå 3-1 skåringa gå inn. Eg
har brukt mykje tid på skottrening i det siste. Det har gjeve resultat, sa Solli
med eit smil etter kampen. 

Jan Gunnar Solli skal ha mykje av æra for at Rosenborg vann årets cupfinale.
Solli skåra dei to siste måla i 3-1 sigeren over Bodø/Glimt. 

- Det var ikkje tilfeldig at Jan Gunnar avgjorde dette. Han har ei herleg
innstilling og ikkje minst kvalitetar. Vesttelen var naturlegvis med i
vurderinga då eg skulle komponere fyrstelleveren, men eg valte rutine framføre
ungdommeleg pågangsmot, seier trenar Åge Hareide til Vest-Telemark Blad. - Eg
valte å plassere to potensielle matchvinnarar på benken. Både Jan Gunnar og Azar
Karadas kan avgjere ein slik kamp på eiga hand. Då Jan Gunnar kom inn med friske
bein endra kampen karakter. Det er sjølvsagt laget som har vunne, men når det er
sagt er det fullt fortent at Solli får så mykje merksemd som han gjer, fortset
Hareide, suksesstrenaren som trur Solli vil bli ein av dei mest populære
RBK-spelarane. Fyrst og fremst fordi han er ein god fotballspelar. Det er i
fylgje sunnmøringen ikkje noko minus å vere jordnær. Glimt i auge og godt humør
har også kometen i norsk toppfotball. 

VTB fylgde den nybakte noregsmeisteren etter kampen. Det blei på mange måtar ei
triumfferd. Etter ein rask dusj på landskamparenaen bar det til bankett på Grand
Hotell. I titida letta SAS-maskina som frakta Jan Gunnar og lagkameratane til
Trondheim der dei blei møtt av fleire hundre fans. - Det kjem til å bli ei
moderat feiring i kveld. Eg skal nemleg på landslagssamling måndag. Men eg skal
nyte augneblinken, sa han som alle skulle ha ein bit av sundag. I løpet av eit
par hektiske veker har han blitt både serie- og cupmeister. «The double» i sin
fyrste sesong med RBK er slett ikkje verst. Jan Gunnar måtte spele finalen for å
bli cupmeister. I reglane står det at ein må ha fire kampar eller vore utpå i
finalen. - Eg hadde eit godt håp, men tok ikkje noko for gitt. Det var ein
vanvittig herleg kjensle å sjå 3-1 skåringa gå inn. Eg har brukt mykje tid på
skottrening i det siste. Det har gjeve resultat, sa ljosluggen og smilte frå
øyre til øyre. 

Jan Gunnar har mange store oppgåver framføre seg sjølv om det berre er litt meir
enn ein månad til jul. Fyrst er det to viktige EM-kvalifiseringskampar. I
slutten av månaden er det UEFA-cupkamp i Beograd. Solli har lyst til å gjere ein
god figur i Serbia. Vidare avansement står høgt på ynskjelista.
Landslagsspelaren føler dei har ein god moglegheit sjølv om det blei 0-0 heime
på Lerkendal. Han gjev uttrykk for at det er viktig å unngå baklengsmål den
fyrste halvtimen. - Røde Stjerne må også skåre for å gå vidare. Det treng ikkje
vere noko dårleg utgangspunkt for oss. Dersom me klarar å avansere får me heilt
sikkert eit topplag i tredje runde. Vinteren vil også bli langt meir spennande,
sa Jan Gunnar Solli. - Eg trur ikkje det var mange i Treungen som ikkje fekk med
seg cupfinalen. Sjølv var eg sengeliggjande med feber og fylgde finalen på
radio, men eg kom meg framfor TV´n då pokalen blei delt ut, seier Hilde Nore,
leiar i fotballgruppa i Treungen. - Kva har dette å seie for fotballinteressa i
Treungen og Vest-Telemark? - Det kjem bare til å gå ein veg. Me har gleda oss
med Jan Gunnar ei god stund og eg ser ikkje nokon grunn til at det skal stoppe.
Sidan eg har vore sjuk har eg ikkje lodda stemninga ute blant folk, men eg
reknar med at cupfinalen er det store samtaleemnet, seier Nore. - Kjem det
fleire som Jan Gunnar i framtida? - Å ja då. Me har mange unge som er glade i
fotball i Treungen. Fotball er den einaste idretten det er liv i her og
suksessen til Jan Gunnar inspirerer, meiner ho. Tårene kom Geir Ufs var trenar
for Jan Gunnar frå miniputt-nivå til han byrja i Odd Grenland då han var ferdig
med grunnskulen. For gamletrenaren var det ei stor oppleving då Jan Gunnar
avgjorde sundagens cupfinale med to skåringar i ekstraomgangane. - Etter den
fyrste skåringa fekk eg ein reaksjon der kroppen skalv. Då han skåra endå ein
gong og avgjorde finalen kom tårene, seier Ufs. Det er ikkje fyrste gong han
feller tårer etter ei avgjerande skåring frå Jan Gunnar. - Sist gong Jan Gunnar
fekk meg til å take til tårene var då han avgjorde finalen i Vest-Telemark cup
som lillegutspelar, fortel Ufs. - Dette var kjempemoro. Flott å sjå den gleda
han viste etter skåringane. I eit slikt augneblink gløymer ein alt anna i verda.
Det var ein stor dag for Jan Gunnar, men også for dei mange rundt han, legg han
til. Enorm eigeninnsats Sjølv vil han ikkje take mykje av æra for at ljosluggen
har blitt landslagsspelar og dobbelvinnar med Rosenborg. - Han har hatt ein
enorm eigeninnsats og skal sjølv ha mesteparten av æra for at han har kome så
langt, meiner Ufs. Han såg tidleg talentet i Jan Gunnar, men tenkte ikkje noko
vidare over at det kunne vere ein komande landslagsspelar som sprang rundt på
grasmattene i Vest-Telemark. - Me er ikkje akkurat van med å avle
landslagsspelarar i Treungen, seier han med eit smil. - Han dribla mykje som
miniputt-spelar. Det var kanskje ikkje så rart, sidan han ofte trena på ein
liten plen heime. Men lærte etterkvart å lyfte blikket og finne medspelarane,
held han fram. - Er Jan Gunnar unik, eller kan det kome fleire som han? - Eg
trur Vest-Telemark kan få fram fleire gode spelarar. Om dei har dei same
ressurspersonane bak seg som Jan Gunnar har hatt er det mogleg, meiner Ufs, og
viser til foreldra som har stilt opp for Solli heile karrieren. 

Tellef Solås er leiar i fotballgruppa i Seljord. Han fekk med seg cupfinalen og
gler seg med resten av regionen. - Det er heilt utruleg. Eg synest det er rart
han ikkje spelte frå start, men det blir det vel ei endring på etter dette, trur
Solås. Han trur suksessen Solli har opplevd det siste året har mykje å seie for
interessa blant unge i Vest-Telemark, men er ikkje sikker på om nokon vil kome
på same nivå som Solli. - Han er nok heilt spesiell. Mykje har klaffa og han har
den rette stå-på-viljen. Dessutan har han hatt viktige støttespelarar i foreldra
som har stilt opp med køyring, seier Solås. Håpar på eit endå betre barnevern 

Ause av andres kompetanse 

Kan bli barnevernvakt 

Så vidt samarbeidsskuta bar 

Svelgje kamelar 

Bare tull 

Kommunane i Vest-Telemark planlegg eit prosjekt om utvida interkommunalt
samarbeid. Det skal auke sjansen til å få eit endå betre barnevern i regionen. 

Synnøve Bratland Oldeide, leiar i barnevernsamarbeidet i Vest-Telemark, meiner
eit utvida interkommunalt samarbeid om barnevern skal gjere det lettare å fylgje
opp med tiltak. 

Dei seks kommunane i Vest-Telemark har i ti år hatt samarbeid om barnevern.
Samarbeidet har sytt for undersøkingar etter lov om barneverntenester og stått
for kompetanseheving i regionen. Dei seks barnevernleiarane erfarer at dei i
periodar ikkje har folk til å setje i gang, fylgje opp, evaluere og avslutte
tiltak som undersøkingane konkluderer med. Årsaker kan vere ledige stillingar
eller langtidssjukemeldingar. Dermed kan det vere vanskeleg å oppfylle lova om å
gje barn som treng det nødvendig hjelp og omsorg til rett tid. På same tid
varslar sentrale føringar auka krav til barneverntenesta. Derfor har det nå kome
framlegg om å utvide samarbeidet om barnevern til å gjelde alle oppgåver
barneverntenesta har etter lova. 

Eit utvida interkommunalt samarbeid vil gje ein felles barnevernleiar med
vedtaksmynde delegert frå alle seks kommunane i Vest-Telemark. Hovudkontoret
blir i Kviteseid og dermed blir fagmiljøet knytt til både PP-tenesta og
familiekontoret i nærleiken. Elles er samarbeidet avhengig av at det framleis er
underkontor i dei andre kommunane. Dei elleve årsverka som totalt er i kommunane
i dag, blir samla under ein felles paraply. Dermed står barnevernet betre rusta
overfor større utfordringar ved at graden av alvor i saker synest å auke.
Ressursane kan brukast fleksibelt og til kvar tid bli plassert der behovet er
størst. Kostnadseffekten i samarbeidet skal vere meir presis innsats, betre
utnytting av tilsette til tiltaksjobbing, mindre behov for å leige hjelp
utanfrå, mindre slitasje på tilsette, færre langtidssjukemelde og ei meir stabil
teneste. - Me håpar det utvida interkommunale samarbeidet fører til eit endå
betre barnevern i Vest-Telemark. Det er ikkje kø av barnevernsaker i dag. Men i
periodar er det vanskar for enkelte kommunar å fylgje opp tiltak. Det skal me
rette på nå. Vidare kan alle kommunane nå få nytte seg av kompetansen somme har
på enkelte område, seier Synnøve Bratland Oldeide, leiar i barnevernsamarbeidet
i Vest-Telemark. 

I dag er det ikkje barnevernvakt i Vest-Telemark. Etter den nye organiseringa,
som omfattar ein region med 3.250 barn, er det planar om å innføre vaktordning.
Dette blir det jobba meir med framover. Det utvida interkommunale samararbeidet
skal etter planen starte 1. april neste år, om kommunestyra er samde. Prosjektet
skal gå over fire år. Etableringa av eit felles barnevernkontor krev den største
investeringa. 230.000 kroner blir henta frå eit fond dagens barnevernsamarbeid
har. 

Fyresdal får i framlegget til barnevernsamarbeid 250.000 kroner i auka årlege
utgifter. - Det er lite aktuelt, annonserte Saamund Gjersund då rådet handsama
saka i førre veke. - Her er det snakk om solidaritet. Det er viktig at me i
fellesskap klarer å oppretthalde eit barnevern til beste for barna, svara
Nissedal-ordførar Øyvind Tveit. - Fyresdal har veldig låge utgifter til
barnevern i dag. Solidariteten bør også gjelde andre vegen, når det gjeld
økonomien, svara Gjersund. Han syntest det ville vere trasigt om ein ikkje fekk
til samarbeidet, men minna om føringa at det ikkje skal bli nemneverdig dyrare
enn nå. 

Møteleiar Edvard Mæland meinte intensjonen bør vere at alle slutta seg til å
vere med i samarbeidet. Vinjeordførar Arne Vinje lufta om det var mogleg å gjere
eit unnatak for Fyresdal og gje kommunen ein innfasingsperiode før han måtte
betale full pris. - Eg håper for Fyresdal sin del at de også i framtida har lite
barnevernsaker. Eg kan vere med og diskutere innfasing, sa Tveit. Men det var
Tokke-ordførar Birger Nygård ikkje samd i. - Skal me ha samarbeid i
Vest-Telemark må me kunne svelgje nokre kamelar, sa han, og sikta mot Fyresdal.
Tveit føreslo at Fyresdal betaler mindre dei to fyrste åra. Det fann Gjersund
meir akseptabelt. 

- Nå byrjar me å kome inn på noko som ikkje er så veldig bra. Det blir bare tull
å røyste på noko anna enn utgangspunktet, rista Nygård på hovudet. Mæland bad om
at det blei skore gjennom i saka. Gjersund annonserte at han med eit lite
atterhald trudde han kunne selje innfasingsforslaget på heimebane. Tveit bad
Sp-ordførar Nygård snu og bli med på forslaget. - Eg har forhandla med Sp før,
eg..., la Gjersund til, med haustens valetterdønningar friskt i minnet. - Eg er
ikkje glad for dette, men eg får bli med, sa Nygård, og strekte ut handa i
tolvte time. Etter barnetalet i Fyresdal skulle kommunen ha betala inn 524.000
kroner i barnevernsamarbeidet som er planlagt starta neste år. Men etter
innfasinga slepp Fyresdal med å betale 349.000 kroner i året dei to fyrste åra.
Dermed må barnevernsamarbeidet i den perioden klare seg med 175.000 kroner
mindre enn tenkt. Internatet kan bli lagt ned 

- Lite gjennomtenkt forslag 

- Nok med skulekvardagen 

Internatet ved den vidaregåande skulen i Seljord kan bli lagt ned. Ei nedlegging
vil råke elevar med behov for særskilt tilrettelegging. 

Sigrid Stråndi Slettemeås, lærar for elevar som har behov for tilpassa
opplæring, (t.v.) og Liv Ekre, dagleg leiar ved Seljord vidaregåande skule, set
sin lit til at politikarane fattar eit fornuftig vedtak og lét internatet (i
bakgrunnen) få leva vidare. 

I dag kjem hovudutval for kompetanse, tidlegare hovudutval for vidaregåande
opplæring, med si innstilling om internatet ved Bø vidaregåande skule avdeling
Seljord bør bli lagt ned eller ikkje. Internatet har kapasitet til 14 bebuarar.
I dag bur åtte elevar med behov for særskilt tilrettelegging ved internatet.
Sigrid Stråndi Slettemeås er lærar for elevar som har behov for tilpassa
opplæring. Ho meiner det er ille om politikarane bestemmer seg for å leggje ned
internatet. - Det er tragisk om internatet blir lagt ned. Elevane som bur ved
internatet er unge menneske som mista venene sine alt på barne- og
ungdomsskulen. Dei unge blomstrar når dei møter andre som alltid har vore
utanfor og som også har kjent på kroppen korleis det er å vera litt annleis.
Elevane møter kvarandre og har det godt saman på internatet. Menneskeleg sett er
det tragisk om internatet blir lagt ned, uttalar Sigrid Stråndi Slettemeås. 

Framlegget som hovudutval for kompetanse, med leiar Kristian Espeland i brodden,
skal ta stilling til i dag er fylkesopplæringssjefens forslag om at internatet
ved den vidaregåande skulen skal leggje om drifta til eit reint butilbod ikkje
tilrettelagt dei med særskilte behov. Bakgrunnen for fylkesopplæringssjefens
framlegg er at det tidlegare har blitt slått fast at internat ved vidaregåande
skular i Telemark skal vera sjølvfinansierande utan tilskot frå opplæringsetaten
eller skulen. Nettoutgiftene for internatet i Seljord er om lag 650.000 kroner
årleg. Det vil seie at opplæringsetaten i år finansierer kvar plass med kring
80.000 kroner. Midlane dekkjast av potten for særskilt tilrettelegging. - Det er
både menneskelege og økonomiske sider ved denne saka. For det fyrste verkar det
som om forslaget er svært lite gjennomtenkt. Om internatet i Seljord blir lagt
ned, har fylkeskommunen likefullt ansvar for desse elevane. Dersom ein elev frå
Fyresdal skal pendle med taxi tur retur Seljord-Fyresdal kvar dag i eitt år, vil
det koste 400.000 kroner, seier Liv Ekre, dagleg leiar ved Bø vidaregåande skule
avdeling Seljord. Ekre har forståing for at fylkesopplæringssjefen må stramme
inn økonomien, men ho trur ikkje ein vil spare pengar ved å leggje ned
internatet. - Situasjonen blir derimot den at ansvaret blir pulverisert rundt om
i fylket. Ansvaret fell ein annan plass, men totalkostnaden er og blir den same,
meiner ho. 

Ekre meiner det totale elevomsynet burde vege tungt. - Desse elevane har nok med
å meistre skulekvardagen om dei også ikkje må pendle til og frå skulen kvar dag,
påpeikar ho. Liv Ekre understrekar at talet på elevar med behov for særskilt
tilrettelegging ikkje blir mindre framover. - Heller tvert om. Det burde
politikarane leggje seg på minnet. Internatet representerer ein fin overgang frå
å bu heime hjå mamma og pappa til å greie seg i eigen bustad ein gong i
framtida, seier Ekre. Ho ynskjer å minne politikarane på kva dei uttalte
tidlegare i haust. - Då nybygget blei opna den 4. september stod politikarane
her og lova at den vidaregåande skulen i Seljord endeleg skulle få fred. Sjølv
om mange av politikarane er nye, set eg min lit til at dei gjer eit fornuftig
vedtak, seier ho. Ordførar John Kleivstaul i Seljord meiner internatet ved den
vidaregåande skulen i Seljord er unikt. - I Telemark er dette tilbodet unikt for
elevar som treng eit tilpassa opplæringsløp kombinert med eit verna tilbod. Eg
trur heller ikkje ein vil spare pengar ved å leggje ned internatet, kommenterer
ordføraren. - Dei åtte internatplassane ved vidaregåande i Seljord er det
einaste tilbodet elevar i Vest-Telemark har som treng tilpassa bustad og
opplæring. Dersom fylkeskommunen raserer dette unike tilbodet har ikkje desse
elevane noko anna tilbod, seier Hanevik. Den vidaregåande skulen i Seljord har
totalt 120 elevar. Av desse går 90 elevar på media og kommunikasjon, 30 elevar
på hotell- og næringsmiddelfag og åtte elevar har kome inn på spesielle vilkår
og treng tilrettelagt undervisning og bustad. Men det er ikkje berre internatet
som er i fare for å bli lagt ned. Hanevik fortel at fylkeskommunen også ynskjer
å legge ned den tilrettelagde undervisning frå neste haust. Fylkeskommunen vil
at elevane heller skal bli integrerte på vanlege skular så nære heimen som
mogleg. Hanevik er kritisk til dette. Ho meiner mange elevar har behov for å
kome bort frå heimbygda og inn i eit anna miljø. - Dessutan blir det tøffe dagar
for desse elevane, som ofte har nok med å kome seg gjennom skuledagen, om dei må
pendle frå heimen til skulen. Elevane må ha tilsyn av ein person dersom dei tek
buss. Det vil bli dyrt for fylkeskommunen å dekkje skyssutgiftene. Hadde dei
rekna gjennom dette hadde dei funne ut at det blir langt meir kostbart enn å
betale dei 700.000 kronene dei gjer for årleg drift av internatet, seier
Hanevik. Internatet ved Bø vidaregåande skule avdeling Seljord Vassekte
verdsrekord 

Vanskelege parti 

Endeleg gjennomførbart 

- Større Dalsmarken enn på lenge 

Sosial samlingsstad 

Forsøker å snu dårleg trend 

Juggel, handverk og motorar 

Kjetil Espedalen kan skryte av å ha ein verdsrekord, etter at han køyrde seks
mil med skuter over Bandak laurdag. Kring 1.500 tilskodarar hadde samla seg for
å sjå at den gamle rekorden på 2,6 mil blei slått ned i støvlane. - Eg gjorde
det berre for moro, seier Espedalen, som innrømmer at det ikkje var like moro
heile vegen. - Utpå Bandak var det veldig mykje bølgjer og då trudde eg at eg
kom til å gå ned, seier den ferske verdsrekordhaldaren. 

Etter å ha køyrd att og fram mellom Dalen og Lårdal to gonger svingar Kjetil
Espedalen skuteren inn til brygga på Dalen til jubel og applaus frå dei nærare
1500 publikumarane som stod og venta. 

Mellom 1.000 og 1.500 publikummarar hadde møtt opp på brygga på Dalen for å sjå
Kjetil Espedalen sikra seg plass i Guiness rekordbok med å køyre 61,18 km på
vatn med snøskuter. Verdsrekorden var realitet etter at han hadde køyrd fram og
tilbake mellom Dalen og Gulnes utanfor Lårdal to gonger. 

Ferda på vatnet tok vel ein time, og Espedalen hadde ein toppfart på 92 km i
timen. For tilskodarane såg det ut som han leika seg på vatnet og hadde full
kontroll heile vegen, men det såg nok lettare ut enn det var. - Det var ein del
vanskelege bølgjer godt utpå vatnet, så då var eg temmeleg konsentrert, seier
Espedalen etter at verdsrekorden var i boks. Han fortel at han var i tvil om han
kom til å gjennomføre den andre runden, for alt etter ein runde hadde han slått
den gamle rekorden på 26 km, som blei sett i Canada. Den skutervande 23-åringen,
som arbeider med anleggsmaskiner, er godt kjend med motorar, og hadde stort sett
klargjort skuteren sjølv. - Det einaste eg gjorde var å sveise inn ein ekstra
bensintank, sette på flyte-element og tette litt sprekkar, elles er det ingen
store endringar på skuteren, seier Espedalen. 

Espedalen hadde i utgangspunktet søkt om å få køyre Bandak på langs, men fekk
avslag på søknaden i frå Nome og Kviteseid kommunar. Tokke var derimot positiv
til forsøket, og derfor let verdsrekordforsøket seg gjennomføre. I fjor søkte
han om det same, men då fekk han avslag frå samtlege kommunar. Eit av kriteria
for at forsøket skulle la seg gjennomføre var at eit skikkeleg opplegg for
sikkerheiten skulle godkjennast både av lensmannen og Tokke kommune. Åtte båtar
var på vatnet og stoppa all annan trafikk. I tillegg var dykkarar på plass i
tilfelle uhellet skulle hende. At dette blir siste gongen Kjetil Espedalen gjere
noko uvanleg kan han ikkje garantere - Det kjem an på om eg kjem på nokon lur
idé, det, seier han lurt. 

Torget på Dalen var fullt av folk då Hallvard Flatland, tydeleg inspirert av
kongelege opningsteknikkar, erklærte Dalsmarken 2005 for opna sist fredag. Det
blei starten på ein marknad med strålande vêr, rekordmange folk, rekordmange
bodar og underhaldning med alt frå gratiskonsertar på torget til verdsrekord på
Bandak. 

- Tidlegare har ein politikar opna Dalsmarken, men no ville me ha ein ny vri, så
me inviterte Flatland, seier Arne Gjerlid som er leiar for arbeidsgruppa for
Dalsmarken. Hallvard Flatland la i opningstala vekt på at Dalsmarken ikkje berre
skulle vera ein stad der ein kunne finne noko å kjøpe, men at det òg skulle vera
ein sosial samlingsplass. Det same var arbeidsgruppa for Dalsmarken opptekne av.
- I år har me prøvd å få det trivlegare for folk å koma, blant anna med meir
underhaldning på scena og matservering i teltet, seier Gjerlid. 

Sidan starten på 80-talet har det vore synkande interesse for Dalsmarken, men
Gjerlid håpar at trenden har snudd. - Det er fleire folk her enn tidlegare år,
seier Arne Gjerlid. Han trur Hallvard Flatland og Drangedal Bortforklaring
fungerte som trekkplaster på opningskvelden. Høgdepunktet i helga var utan tvil
verdsrekorden som blei sett på Bandak. - Då me høyrde om at Kjetil Espedalen
ville forsøke å ta ny verdsrekord med snøskuter på vatnet, tok me kontakt og
planla saman, seier Gjerlid, som meiner nermare 1.500 møtte opp for å sjå
verdsmeisteren i aksjon på vatnet. Det fine vêret får òg litt av æra for at så
mange som 5.000 fant vegen til Dalen denne helga. 

På Dalsmarken var det ikkje berre ny publikumsrekord, men òg rekordmange bodar,
med varer for nokon kvar smak. - Til saman hadde me 48 bodar der ein kunne finne
alt frå klede og handverk til firehjulingar og juggel. I år var det spesielt
mykje trearbied, seier Gjerlid. Han oppsummerer Dalsmarken som veldig vellukka,
og seier dei har så vidt begynt å tenkje på Dalsmarken til neste år, men kva dei
planane går ut på vil han ikkje ut med. - Sogelandet kjem attande neste sommar 

Både uhygge og hygge 

- Publikum svikta ikkje 

Pilegrimane er på veg mot Røldal 

- Sogelandet er kome for å bli. Tilskipingane i helga har vore ein suksess, men
det tek tid å innarbeide noko heilt nytt. Me har greidd å skape ein eigen
kvalitet kring Sogelandet, seier prosjektleiar Nicolai Riise og leiar av
Dyrsku'n, Solveig Hellevig. 

Solveig Hellevig i Dursku'n og prosjektleiar Nicolai Riise er vel nøgde med
Sogelandet. Dei ser her Ragnar Windahl smi på vikingvis. 

Både laurdag og sundag var fjoset på Durskuplassen skapt om til ein
mellomaldermarknad. Publikum fekk ei kjensle av at dei verkeleg var 500 til
1.000 år tilbake i tid. Riddarar i full rustning, vikingar med skjold og sverd -
og så «Pesti» som eit vondt varsel. Dyrskuplassen er verkeleg historisk grunn i
Vest-Telemark. I fylgje forskarane er det restar etter kring 150 gravhaugar frå
år 300 og fram til vikingtida. Truleg har det også vore halde ting på denne
staden i vikingtida. I samband med Sogelandet var heile mellomalderen
«illustrert». I full rustning og med spesialtrena hestar blei det vist døme på
korleis ei riddartrunering arta seg på 1300-talet. I den tidlege mellomalderen,
då vikingane rådde grunnen, dreiv dei mykje med bogeskyting, øksekasting og
kjeglespel. Korleis livet var den gongen når det galt ulike former for handverk
blei vist. Men tilværet i mellomalderen var ikkje ein dans på roser. I
seinmellomalderen kom Svartedauden og slo ut heile bygdelag. Då dukka «Pesti»
opp som ein skapnad som spreidde frykt over alt. 

Dei som ikkje skikka seg vel fekk harde straffer på denne tida. På
mellomaldermarknaden fekk me fleire døme på det. Her var både galgeberg,
gapestokk og tremerr som i mellomalderen var frykta straffemetodar.
Mellomalderen var også ei rik tid med segner, soger, musikk og song. I
Gongestoga kunne ein oppleve den kunstnariske delen av mellomaldertilværet.
Sogelandet med sine 11 ulike tilskipingar er storsatsinga i Vest-Telemark denne
sommaren. På førehand ga prosjektleiar Nicolai Riise uttrykk for at eit publikum
på 10.000 ville vere realistisk målsetting. Sogelandet er eit
bygdeutviklingsprosjekt. Sjølv om det står att nokre tilskipingar seinare i
sommar, så må ein slå fast at publikum svikta Sogelandet. 

- Me er ikkje samde i at publikum har svikta oss. Sogelandet 2005 er berre å
rekne som ein start, og dette skal skipast til også neste år. I mellomtida skal
Sogelandet bli utvikla vidare. Det publikummet me fekk har jubla over det dei
opplevde. No er Dyrskuplassen etablert som ein møteplass for dei mange som lever
og ander for denne tidsepoken, seier Nicolai Riise. Solveig Hellevig meiner
mellomaldermarknaden gav ei total sanseoppleving, som ein ikkje vil finne nokon
annan stad enn i Fjoset på Dyrskuplassen. - Eg er imponert. Sogelandet tilfører
Vest-Telemark noko unikt, og me er enno berre i startfasen, seier ho. 

Etter messe i Seljord kyrkje og «ferdagraut» på kyrkjebakken starta sju damer
den kulturhistoriske pilegrimsvandringa til Røldal stavkyrkje. Frå mellomalderen
og fram til 1800-talet gjekk det føre seg ein årleg valfart frå Telemark til
Røldal. Målet var krusifikset i Røldal stavkyrkja. Vest-Telemark Museum bles liv
i denne gamle tradisjonen att, og årets ferd over fjellet er den tredje på rad.
- Legenda fortalde at kvar jonsok sveita krusifikset i kyrkja, og sveiten var
undergjerande. Folk strøymde til frå både inn- og utland for å bli lækte, fortel
prosjektleiar Una Høydal ved Vest-Telemark Museum. Fram til neste tysdag skal
pilegrimane gå i telemarkingane sine fotspor langs dei gamle ålmann vegane
mellom Vest-Telemark og Røldal. Nokre av pilegrimane kjem berre til å gå enkelte
av dagsetappane, medan dei ivrigaste og sprekaste går heile vegen. Una Høydal
seier at Røldal i gamle dagar var det nest største pilegrimsmålet i landet.
Berre Nidaros var større. - Folk frå dei lokale sogelaga er kjentmenn og førarar
undervegs. Pilegrimane får med seg kulturen og historia langs vegen, og ved dei
kyrkjene som blir passerte, vert det særskilde markeringar. Her let me natur og
kultur gå hand i hand, anten målet er den indre reisa eller den
kulturhistoriske, seier museet sin prosjektleiar. Topplasseringar på
Landskappleiken 

Blir raulandsstudent 

Opprykk for Ottar 

Rekrutteringa sikra 

Det tryt ikkje med gode felespelarar og kvedarar frå Vest-Telemark. Det viste
årets landskappleik som gjekk føre seg på Røros i helga. 

- Ei veldig fin bursdagsgåve, medgjev Sara Telnes Fjågesund frå Seljord. På
21-årsdagen sin kapra ho andreplassen i B-klassa for hardingfele. 

Sara Telnes Fjågesund fekk ei bursdagsgåve ho seint vil gløyme. På 21-årsdagen
fredag var det klart; ho hadde erobra andreplassen i B-klassa med 117 poeng,
bare to poeng bak vinnaren. Som folkemusikkutøvarar flest, var heller ikkje Sara
hundre prosent nøgd med innsatsen. - Eg var ganske nervøs då eg gjekk på scena.
Men det gjekk mykje betre med den siste slåtten, Kvenneslåtten som eg har lært
av Tarjei Romtveit. Den var eg veldig nøgd med, seier ho. Den fyrste slåtten ho
spela var Hovdestaden, ein gangar ho har etter Torbjørg Aas Gravalid. 

Folkemusikken er og blir ein hobby for den unge utøvaren. Etter to års
historiestudiar ved Universitetet i Oslo startar ho på folkekunststudiet på
høgskulen på Rauland til hausten. Men ikkje på linja for folkemusikk, slik ein
kanskje skulle tru. Valet fall på tekstillinja, fordi ho gjerne vil lære seg dei
gamle handverksteknikkane. - Innan folkemusikkmiljøet kjenner eg så mange at det
ikkje er vanskeleg å få lære det eg vil. Dessutan har eg godt høve til å drive
med spel samtidig med tekstilstudiane, understrekar ho. 

Sara var ikkje den einaste som gjorde det godt i B-klassa for hardingfele, der i
alt 29 utøvarar deltok. Ottar Kåsa frå Arabygdi spela seg opp i A-klassa etter å
ha passert grensa på 114 poeng for andre gong, ein innsats som plasserte han som
nummer fem på resultatlista. Nykonfirmerte Ingebjørg Harman Bratland frå Edland
har alt rokke å bli ein veteran i landstoppen i kveding. Og ho skuffa slett
ikkje der ho inntok koret i Bergstaden Ziir, den monumentale steinkyrkja på
Røros. Fyrst song ho Elsk, frå Arne Garborgs Haugtussa, og så Dei frealause menn
etter Svein Tveiten/Hovden. Det gjorde ho med ei slik overtyding at domarane gav
henne 115 poeng og kåra ho til vinnar av yngste klasse. 

Fleire unge utøvarar frå vestfylket var frampå. Syster Tone Harman Bratland
spela både seljefløyte og blekkfløyte, medan flatdølane Bjønn Raftevold Rue og
Anette Skårnes spela seg til ein fjerdeplass i gruppespel hardingfele.
Rekruttering er det også i lausdansen. Vinbyggjen Karl Halvor Taraldlien dansa
seg til ein niandeplass, og med ein springar dansa Mari Moen og Bjønn Raftevold
Rue frå Seljord spelemannslag seg til ein tiandeplass i yngste danseklassa. 

Lagt i ruinar av brann 

Rask evakuering 

Ukjent brannårsak 

Innkvartering i Morgedal? 

Kviteseid Asylmottak brann natt til fredag ned til grunnen. Alle dei 79 som
budde på det tidlegare Kviteseid Hotell og Brokefjell Hotell berga seg ut. Ingen
blei alvorleg fysisk skadd. Det kunne ha gått langt verre då den tre etasjar
høge trebygningen blei lagt i oske på eit par timar. Varmeutviklinga var så
sterk at glasruter sprakk i nabohusa og i ein av brannbilane. Brannverna frå
Kviteseid og Seljord klarte å hindre brannen i å spreie seg til hus og hytter i
nærområdet. 

Kviteseid Asylmottak stod i eit eldhav natt til fredag. På eit par timar vart
det tidlegare hotellet til ein oskehaug. Ingen av dei som budde i mottaket blei
alvorleg fysisk skadde. 

Brannalarmen gjekk to minuttar over tre natt til fredag og brannvesenet i
Kviteseid var på plass kort tid etter. Likevel slo flammane alt ut over taket
midt i bygget då dei fyrste brannfolka kom fram. Det tre etasjar høge trehuset
blei raskt overtent og brann heilt ned i løpet av eit par timar. Etter kvart kom
også brannvesenet i Seljord til, saman med styrkar frå sivilforsvaret og
politiet. Ambulansar og ambulansehelikopter var òg tilstades i tilfelle bebuarar
eller brannfolk skulle trenge hjelp. Brannfolka måtte konsentrere seg om å
hindre at brannen spreidde seg til hus og hytter som ligg rundt hovudhuset.
Varmeutviklinga var så sterk då den tømra delen av bygget brann at glasruter
sprakk i dei næraste husa og i ein av brannbilane. Heilt stille vêr og innsatsen
frå brannvesenet gjorde at det bare blei minimale skadar på andre hus. 

Lensmann Geir Kjartan Lid i Kviteseid gjev ros til til ein tilsett ved Hero
mottak som kom raskt til brannstaden. - Den tilsette, saman med nokre av
bebuarane, gjorde ein kjempeinnsats for å få alle folka ut. Ingen ting tyder på
at det blei att nokon i bygget, seier lensmannen. Det budde 79 personar i
hovudhuset og hyttene rett ved. Ein person fekk lettare brannskade og blei
behandla av lege, elles blei ingen fysisk skada. Fleire fekk sjokk og anna
psykisk skade. Ein blei sendt på sjukehus for behandling av psykisk skade. Før
klokka fem hadde alle bebuarane blitt transportert til Morgedal Hotell der dei
skal bu inntil vidare. Kommunen har oppretta eit kriseteam og tilbyr hjelp til
dei som treng å snakke om den sjokkarta opplevinga. 

Lensmannen i Kviteseid vil få hjelp av branntekniske folk i etterforskninga av
brannårsaka, men undersøkingar på branntomta kan tidlegast starte etter helga.
Varmen vil vera for sterk før den tid. - Før me har undersøkt nærare kan me
ikkje seie noko om årsaka til brannen, seier lensmann Lid. Han bekreftar at
politiet til like med brannfolka registrerte at brannutviklinga var sterkast
midt i bygget, og kan ha starta der. Likeså fann brannfolka fleire tome
pulverapparat som tyder på at bebuarane har prøvd å slokke brannen før
brannvesenet kom. - Det står føre mykje arbeid med avhøyr av dei som var til
stades då brannen starta. Få eller ingen kan norsk så me må truleg få tak i
fleire tolkar for å få gjennomført avhøyra, opplyser lensmannen. 

Alle bebuarane blei køyrde til Morgedal Hotell og skal bu der til Hero mottak og
kommunen finn meir permanente stader å bu. - Me har alt vurdert ulike løysingar,
og eit alternativ er å fortsetje å bu på hotellet og andre overnattingstader i
Morgedal, seier Lid. Eit omfattande apparat på ulike område er sett i gang i
kommunen. I tillegg til lensmannen og hans folk er helsevesenet med lege,
helsesyster og sjukepleiar, og kommuneadministrasjonen med ordførar og rådmann,
med i arbeidet for at problema for dei som blei ramma av brannen skal bli minst
moglege. Bygdeopprør for legen og legekontoret 

Krass uttale 

Kjenner seg nedprioriterte 

Politisk spørsmål 

- Vil ha det me har 

Folk i Haukeli- og Edland-området vil ikkje lenger teie og tole. I ei uttale
etter folkemøtet onsdag går dei kraftig ut mot kommuneleiinga. 

Signala om moglege endringar ved legekontoret på Edland var dropen som fekk det
til å flyte over for innbyggjarane i Haukeli og Edland. Dei møtte mannsterke
fram på folkemøtet til grendelaget for å seie si hjartans meining om
kommuneleiinga. Framme: Leiar av Haukeli Edland grendelag, Knut Åsheim. 

Sterke kjensler var i sving då Haukeli og Edland grendelag arrangerte folkemøte
om grunnane til problema innan helsetenesta i Vinje. At ikkje nokon av dei
innbodne frå kommuneleiinga; rådmann, kommunalsjef, ordførar, helsesjef og leiar
i helse- og sosialutvalet møtte fram, provoserte mange frammøtte. - Eg er svært
skuffa over at kommunen sine representantar ikkje stilte opp. Diskusjonen her
synest då meiningslaus, sa Hans Nesheim og fekk støtte frå mange. Frå kommunen
si side var det på førehand gjort klart at det ikkje var aktuelt å diskutere
eller handsame personalsaker i folkemøte, men at saka skulle bli handtert
organisasjonsmessig i dei rette organa i kommunen. 

At saka om helsetenestene i kommunen er viktig for innbyggjarane viste det store
frammøtet. Og mange hadde sitt å seie i det tre timar lange møtet som til tider
hadde ganske høg temperatur. Dei 105 frammøtte samla seg til slutt om ei uttale
som blir sendt kommunestyret for handsaming. I uttala vil dei at legekontoret på
Edland i framtida vert halde oppe med fullverdig drift, og dei ynskjer Reidar
Gjøtterud som fast lege ved kontoret. Dei ynskjer også at den siste delen av
omorganiseringa, tilsetjingane i Vinje kommune, blir oversendt Fylkesmannen.
Vidare meiner dei kommunen må setje i gang ei brukargransking utført av ein
nøytral instans. Brukarundersøkinga gjeld i fyrste rekkje kommunen si rolle som
arbeidsgjevar, men òg tilbodet til innbyggjarane. I det siste punktet i uttala
heiter det «at rådmann og helsesjef vurderer stillingane sine». 

- Det er ein merkeleg situasjon å slåss med sine eigne, meinte Ragnvald
Christenson, ein av initiativtakarane til møtet. Han meinte Haukeli- og
Edland-området har blitt nedprioritert i lang tid. Som døme nemnde han
Norheimstunet, som ikkje vart den omsorgsinstitusjonen som fyrst vart planlagt.
- Dei manglane som institusjonen har, vil dei i framtida bli bruka negativt når
det er snakk om å nytte Norheimstunet til pleiepasientar, spurde han, og la til
at det trass alt er bygt for å erstatte Vinje bygdeheim. Han nemnde også at
grendelaget stod for eit utviklingsprosjekt i samband med vegomlegginga, der det
både var planar for rasteplassar og gang- og sykkelveg; prosjekt det aldri vart
noko av fordi det ikkje var pengar att etter arbeid med rasteplassar i Åmot. 

- No er me komne i ei legekrise som i fyrste rekkje er skapt av rådmannen,
helsesjefen og ordføraren, som let dette skje. Er motivet å rydde vekk legane i
Edland og Rauland, slik at det er lettare å få til eit legesenter i Åmot når dei
nye legane me får krev det? Er dette også ein del av den framtidige kongstanken
frå nokre leiande personar i kommunen, å gjera Åmot om til eit regionsenter,
spurde Christenson. Han meinte tida er inne for at kommunestyret fornyar
spørsmålet om det framleis skal vera tre senter i kommunen, slik det er vedteke.
Lege Reidar Gjøtterud, som har sagt opp stillinga si frå 1. mai, meinte grunnen
til legekrisa var mangel på kommunikasjon mellom leiinga og dei tilsette. - Men
når ting har byrja å røre seg slik som her, så er eg snakkande til, dersom
kommuneleiinga vil, gjorde han klart for forsamlinga. 

Christenson fortalde at han hadde fått mange telefonar frå mange fortvila folk
som var redde for å miste legen og legekontoret. - Det er helse me snakkar om,
noko som er aller viktigast for dei svakaste av oss, dei som ikkje er her i
kveld. Det er for dei me er her. No er nok nok, me vil ha det me har,
oppsummerte han til applaus frå den fullsette salen. - Musea fortener fleire
fagfolk 

Framleis friviljug arbeid 

Pedagogisk opplegg 

Så langt har musea i vestfylket vore positive til framlegget om å slå seg saman
i ei driftseining. No står det att å sjå om det er politisk vilje til å gå inn
for ei kvalitativ oppgradering av museumstenesta. 

- Eit museumssamarbeid tyder inga sentralisering, men kommunane og dei lokale
eigarstyra vil sleppe dei mest tyngjande oppgåvene, seier Dag Rorgemoen (t.v.)
og Øystein Morten. Dei håpar kommunane vil gå inn for ei fagleg oppgradering av
museumsarbeidet i vestfylket. 

- Ved Maihaugen på Lillehammer har dei 22 bygningar og 40 tilsette. Til
samanlikning er det i Vest-Telemark i alt 95 museumsbygningar og berre 3
tilsette, fortel styrar ved Vest-Telemark Museum i Eidsborg, Dag Rorgemoen. Han
er òg leiar i arbeidsgruppa som har som mål å sameine musea i vestfylket, og
dermed få ei driftseining på åtte til ti fagfolk som tek seg av det
museumsfaglege arbeidet. - Dette er sjansen regionen har til å få eit fagmiljø.
Med eit konsolidert museum vil ein både få auka statlege og fylkesommunale
tilskot. Me må hugse på at Telemark er på botnen i landet når det gjeld
museumsfaglege tilsette, dinest ligg vestfylket på botnen i Telemark, seier
Rorgemoen. 

Øystein Morten i Museumstenesta i Vest-Telemark legg vekt på at det lokale
engasjementet og dugnadsarbeidet i dei lokale eigarstyra og støttelaga framleis
blir like viktig. - Men me ser at det blir vanskelegare og vanskelegare å få
folk til å ta på seg verv. Dersom fagfolka tek seg av det administrative
arbeidet, som mange kjenner som tyngjande, trur me heller det vil styrkje det
lokale engasjementet. Å laga særutstillingar, arrangere bygdedagar og konsertar,
er slikt som eigarstyra og støttelaga framleis vil ta seg av. Dei mest
motiverande oppgåvene vil då liggje til det friviljuge arbeidet, understrekar
han. 

Det er stor skilnad i talet på museumsanlegg i dei ulike kommunane i vestfylket.
Til dømes har Vinje svært mange, medan Nissedal ikkje har noko slikt anlegg.
Morten og Rorgemoen understrekar at ei intensjonsavtale vil alle kommunane nyte
godt av. - Me vil få til pedagogiske opplegg for skulane, og tanken er at alle
elevar skal ha gratis tilgjenge til alle musea i området. Dessutan vil ein kunne
halde føredrag og arrangere vandreutstillingar kvar ein måtte ynskje, seier
Rorgemoen. Han er også oppteken av at alle kommunane har trong for fagfolk som
tek seg av innsamling og registrering av gjenstandar. Rorgemoen og Morten håpar
no at kommunane sluttar opp om framlegget til museumssamarbeid, eit arbeid som
fylkeskultursjef Geir Berge Nordtvedt stør fullt ut. - Det vil både gagne
reiselivet og vera ein ressurs for kulturhistoria og kulturvernet. Og ikkje
minst - vera med på å gje ungar og ungdom lokal identitet, meiner dei.
Fleirbrukshuset er attende på startstreken 

Vil ikkje ha ei rugekasse 

Våga ikkje 70 mill. på sparken 

Ny kostnadsramme 

Ikkje absolutt kostnadsgrense 

Bygginga av fleirbrukshuset på Dalen er attende på startstreken. Tokke
kommunestyret ber no byggjekomiteen innan nyttår komme med framlegg om korleis
eit framtidsretta bibliotek og Vest-Telemark vidaregåande skule skal sikrast
store nok lokale i fleirbrukshuset. Framlegget ordførar Olav S. Urbø (Sp) la på
bordet etter eit time-langt gruppemøte, om at kostnadsramma til fleirbrukshuset
blir auka frå 42 til 47 millionar kronar, fekk berre åtte røyster. Fleirtalet
hadde meir sans for Arbeidarpartiet sitt framlegg om at byggjekomiteen ikkje
skal ha ei absolutt økonomisk grense hengjande over seg i det vidare arbeidet. 

Hilde Vågslid, Arbeidarpartiet sin gruppeleiar i Tokke kommunestyre, tvilte på
om ti millionar ekstra er nok for å komme i hamn med fleirbrukshus på Dalen. Ho
bad om gruppemøte som enda med at politikaranei ikkje ville binde byggjekomiteen
opp i ei fastsett kostnadsramme. 

Kostnadsramma byggjekomiteen har arbeidd etter har vore på 42 millionar kroner
inkludert moms. Det er laga ei skisse som syner kva ein får for desse pengane,
og resultatet var ikkje politikarane glade for. 42 millionar syner seg berre å
vere nok til ei rehabilitering av symjehallen og samfunnshuset. Ein vil dessutan
få mindre plass til møterom og anna aktivitet enn det ein har i samfunnshuset i
dag. I ordskiftet gjorde Hallgeir Kleiv (Sp), som leiar byggjekomiteen, det
klart at i dei 42 millionane er det ikkje teke med kostnader til uteareal og
inventar. Tor Arne Heggtveit (Sp) meinte det har lege i lufta lenge at ein får
ikkje noko tilfredsstillande fleirbrukshus med dei pengane kommunestyret har
stilt til disposisjon. - No ligg ballen i kommunestyret att, og me må ta ei
avgjerd om ramma skal bli utvida eller ikkje, sa Heggtveit som elles opplyste at
fylkeskommunen har nedprioritert tippemidlar til symjehallen på Dalen. Det var
søkt om ein million kroner. 

Knut Storøygard (Ap) gjekk på talarstolen og sa at ein ikkje kan ha eit
fleirbrukshus sentralt på Dalen som han meinte kom til å sjå ut som ei
rugekasse. - Nei, skissa som ligg føre er heilt bak mål. Kva er det som gjer at
me i Tokke ikkje kan satse slik dei gjer i andre kommunar? Kostnadsramma må
utvidast så det monnar, og så må det byggjast. Til denne tid er det nytta 1,8
millionar kroner til planarbeid, og det må bli auka til 4,0 millionar kroner
utan at spaden er komen i jorda, påpeika Storøygard. Randi Felland (Sp) tok til
orde for at arbeidet blir sett i gang etter dei opphavlege planane, og at
kommunen bruker 60-70 millionar kroner på å sikre eit moderne fleirbrukshus på
Dalen som også gjev plass til eit framtidsretta bibliotek og auditorium til
Vest-Telemark vidaregåande skule. - Me må leggje tilhøva til rette for den
vidaregåande skulen. Eg åtvarar mot at me steller oss slik at denne skulen blir
lagt ned, sa Randi Felland. 

Hilde Vågslid (Ap) gav uttrykk for at ho trudde kommunen no skulle satse på ei
storstove. Likevel våga ho ikkje å støtte framlegget til Felland om å satse
moglegvis 70 millionar kroner. - Dette er den største økonomiske investeringa eg
har vore med på som politikar. Men eg kjenner meg ikkje trygg på at det er nok å
auke kostnadsramma med til dømes ti millionar kroner, sa ho og bad om
gruppemøte. Astri Fladberg (Frp) var utålmodig etter å få sett spaden i jorda,
slik at både biblioteket og den vidaregåande skulen får tilfredsstillande
lokale. Men ho var ikkje viss på om ho kunne vere med på å bruke 70 millionar
kommunale kronar til fleirbrukshuset. 

Etter det timelange gruppemøtet kom ordførar Olav S. Urbø (Sp) med framlegg om
at kostnadsramma blir auka til 47 millionar kroner inklusiv moms, og at
byggjekomiteen får i mandat å planleggje eit fleirbrukshus for denne summen. -
Eg trur me må innsjå at det blir vøling av symjehallen og at storsalen må stette
trongen til fleire ulike brukarar. Byggjekomiteen må vurdere trongen for plass
til møterom, storleiken på biblioteket og korleis taket skal sjå ut. 

Håvard Holstaa (Ap) gjorde det klart at hans parti ikkje kunne støtte ordføraren
sitt framlegg med å setje ei absolutt kostnadsramme på 47 millionar kroner. - No
må me gjere ein ordentleg jobb. Fleirbrukshuset skal vere til glede langt inn i
framtida, og ikkje berre fem-seks år fram i tid, minna han om. Framlegget til
Randi Felland om å gå vidare etter dei opphavlege planane til 65-70 millionar
kroner blei vraka mot to røyster. Ordføraren fekk heller ikkje fleirtalet med
seg i å setje eit tak på kostnadene på 47 millionar kroner. Framlegget fekk åtte
røyster, medan 12 røysta for synspunkta til Arbeidarpartiet. Samrøystes gjekk
kommunestyret inn for at symjehallen skal vølast framfor å byggje nytt
symjeanlegg. Valskred for Arbeidarpartiet og Frp 

Ap-framgang i heile fylket 

Feid av banen 

Øydeleggjande statsministerstrid 

Telemarksbenken 

SP-framgang ikkje nok til stortingsplass 

Arbeidarpartiet og Framstegspartiet vann stortingsvalet i Telemark og kjem på
Stortinget med høvesvis tri og to representantar. Etter ei nervepirrande valnatt
klarte Høgre og Kari Lise Holmberg å kapre eit utjamningsmandat. 

Torunn Hovde Kaasa (Sp) og Sigbjørn Molvik (SV) i ein alvorleg prat under
valvaka, då det var klart at ingen av dei blir stortingspolitikarar dei neste
fire åra. Korkje Sp-partisekretær Sveinung Leikvoll eller RV-kandidat Ana Lopez
fann fram smilet etter kvart som resultata kom. 

Valnatta var nissedølen Sigvald Oppebøen Hansen, Arbeidarpartiet sin
fyrstekandidat, eit einaste stort smil. Tidleg under oppteljinga blei det klart
at partiet hans gjorde eit brakval, og at det blei tri mandat frå Telemark. -
Når me no kjem i posisjon, garanterer eg at Arbeidarpartiet kjem til å vere
truverdige i vegsakar. Den raud-grøne regjeringa kjem til å auke løyvingane til
vegar med ein milliard årleg i ti år. Eg vil stå hardt på for at Telemark skal
få rikeleg med midlar til å ruste opp alle dei dårlege vegane, seier Sigvald
Oppebøen Hansen til VTB. - Korleis forklarar du at Arbeidarpartiet gjer eit
brakval i Telemark? - At Arbeidarpartiet har ein framgang på 10,1 prosent i høve
til valet for fire år sidan, og får 39,4 prosent av røystene i Telemark, trur eg
har fleire årsaker. Regjeringsspørsmålet har vore viktig for mange veljarar. For
mange i Vest-Telemark har regjeringa si sentraliseringsline og sultefôring av
kommunane gjort at dei ynskjer eit politisk skifte. Dei ser at velferdstilbodet
blir svekka og grendeskular slakta, meiner Oppebøen Hansen, som etter ein intens
valkamp ikkje har inntrykk av at vanlege menneske skrik etter skattelette. 

Til liks med resten av Telemark gjekk Arbeidarpartiet fram i alle kommunane i
Vest-Telemark. Den samla framgangen gjorde at partiet fekk inn tri
representantar frå Telemark. Terje Lien Aasland frå Skien sikra seg ein plass på
Løvebakken. Han var usikker då han kom til valvaka til NRK Østafjells på
Borgeåsen i Porsgrunn. Men berre tri kvarter etter at vallokala stengde klokka
20.00, tok Arbeidarpartiet sine toppkandidatar og partistrategar bølja. Gleda og
optimismen ville ingen ende ta, medan noverande stortingsrepresentant for SV,
Sigbjørn Molvik, ved same bord, ikkje jubla sjølv om han på dette tidspunktet
såg ut til å ha fått plass for ein ny fireårsperiode. 

Etter kvart som kvelden gjekk fòr både Molvik, Bror Yngve Rahm frå KrF og Kari
Lise Holmberg inn og ut av lista over kven som skulle kapre det siste av i alt
fem distriktsmandat frå Telemark. Og då det så som mørkast ut for alle tri,
klamra dei seg til det siste halmstrået, nemleg å komme inn på eit
utjamningsmandat. Tidleg på kvelden blei det klart at Arbeidarpartiet fekk tri
mandat. Bård Hoksrud frå Framstegspartiet var også sikker på å overta plassen
etter John Alvheim. Han varsla at ynsket er ein plass i samferdslekomiteen. Frp
opplevde stor framgang i alle kommunane, og ganske snart låg det i lufta at
Hoksrud fekk med seg Kåre Fostervoll til Oslo. Molvik gjekk kvilelaust kring i
NRK-lokala, og møtte stadig ut for å ta seg ein røyk og ei pause frå dei
elendige valresultata for SV. Men heile tida bar han på vona om at
utjamningsmandatet skulle sikre han fire nye år som stortingsrepresentant. Det
sama gjorde Kari Lise Holmberg frå Høgre. Hennar politiske liv hang òg i ein
tynn tråd. Kampen mellom dei to var så tett at då det blei klart at Holmberg
sikra plassen, så hadde ho berre 16 røyster meir enn Molvik. Til slutt vann ho
med nokre hundre røyster i høve til SV. 

- Eg trur at statsministerspørsmålet fekk prege valkampen for mykje, og at det
ikkje har vore noko styrkje for oss, uttala Kari Lise Holmberg, då ho freista
forklare ei tilbakegang for Høgre i Telemark på 5,3 prosent. Eit valresultat på
9,3 prosent er historisk sett elendig for partiet. KrF blei nærast halvert på
landsplan. Same tendens såg me tidleg valnatta gjorde seg gjeldande i Telemark.
Opptellinga var difor ikkje mange timar gamal før Bror Yngve Rahm innsåg at no
må han ut og leite etter anna arbeid enn å representere kristenfolket i
nasjonalforsamlinga. 

Dei seks på Telemarksbenken komande stortingsperiode vert: Sigvald Oppebøen
Hansen, Nissedal, Gunn Olsen, Kragerø og Terje Lien Aasland, Skien, frå
Arbeidarpartiet, Bård Hoksrud, Bamle og Kåre Fostervoll frå Porsgrunn frå
Framstegspartiet og Kari Lise Holmberg, Skien, frå Høgre. 

Torunn Hovde Kaasa har den siste månaden vore innom kvar ein avkrok i Telemark i
von om å sikre Senterpartiet stortingsplass. Ho vona på utjamningsmandatet, men
ganske snart blei det klart at draumen hennar ikkje gjekk i oppfylling.
Senterpartiet fekk 6,9 prosent av røystene i Telemark, og kunne notere seg for
ein framgang på 2,0 prosent. I sin eigen heimkommune, Hjartdal, gjorde Hovde
Kaasa eit brakval. Ho fekk 30,4 prosent av røystene. Ein framgang på 14,2
prosent i høve til valet i 2001. I Vest-Telemark kunne ho notere framgang i alle
kommunar bortsett frå Fyresdal. - Er du skuffa? - Nei, eg kjenner at eg har
gjort det eg kunne for at me skulle sikre oss utjamningsmandatatet. Då kan eg
ikkje gjere meir. Men det gler meg at Senterpartiet har framgang og har gjort
eit godt val. I distrikta har me stadfesta vår solide posisjon, men når partiet
ikkje har særleg oppslutnad i dei folkerike Grenlands-kommunane, er det
vanskeleg å få eit mandat, sa ho til VTB då valnatta 2005 var i ferd med å gå
over i soga. Hovde Kaasa gledde seg over at Senterpartiet medverka til eit
regjeringsskifte - det store målet for heile valkampen. Ho gratulerer
Arbeidarpartiet med valsigeren, og vonar me får sjå ein politikk som gjev ei
anna og positiv utvikling i distrikta. - Mindre privatisering, meir midlar til
kommunane og meir fellesskap, er viktige verdiar som no blir styrande for
politikken. Sjølv sit eg i partiet sitt sentralstyre og vil der få direkte
kontakt med både stortingsgruppa og regjeringa. Difor er ikkje Senterpartiet i
Telemark utan makt sjølv om eg ikkje fekk meg stortingsplass, sa Hovde Kaasa.
Fekk det fyrste Gandhistipendet 

Original idé 

Tone Svalastog Garnes frå Vinje har fått Gandhistipednet på 50.000 kroner.
Midlane skal brukast til ei utstilling av tekstilar i rituelle samanhengar i
både kristen og muslimsk kontekst. 

Tone Svalastog Garnes frå Vinje fekk overrekt Gandhistipendet frå kultur- og
kyrkjeminister Valgerd Svarstad Haugland. Til venstre: statssekretær Berit
Øksnes Gjerløw. Til høgre den andre stipendiaten, Gunnar Haaland. 

Tone Svalastog Garnes var ein av to søkjarar som fekk det fyrste
Gandhistipendet. Av i alt seks kandidatar blei Svalastog Garnes og forskar
Gunnar Haaland frå Oslo plukka ut til å få stipendet, som er oppretta for å auke
kunnskap om, og byggje respekt mellom tru- og livssyn i det norske samfunn.
Svalastog Garnes arbeider som kulturkonsulent i Vinje kommune, men ho lagar også
eigne arbeid i vev og andre tekstilteknikkar. Ho ynskjer å bruke stipendmidlane
til ei innsamling og ei utstilling av tekstilar som blir bruka i rituelle
samanhengar i kristen og muslimsk kontekst. - Eg ynskjer mellom anna å sjå på
tekstilar som er bruka i den kristne tradisjonen ved dåp, bryllaup og gravferd.
Det same vil eg sjå på når det gjeld muslimsk bruk av tekstilar, seier ho.
Svalastog Garnes vil mellom anna ta utgangspunkt i muslimske bøneteppe. Ho
ynskjer på sikt å utforme eit norsk bøneteppe til dagleg bruk, men understrekar
at det ikkje blir snakk om noko etterlikning av det muslimske teppet. Tidlegare
har ho vore flyktningkonsulent i Vinje kommune, og ho er opptatt av forståing
mellom ulike kulturar og religionar. - Det handlar om respekt og kunnskap om
kvarandre for å unngå fordommar og framandfrykt, seier Svalastog Garnes. 

Tekstilkunstnaren fekk overrekt prisen av kultur- og kyrkjeminister Valgerd
Svarstad Haugland på statsrådens kontor i Oslo tysdag. - Det var veldig spesielt
og kjempemoro og nå opp, seier Svalastog Garnes vel heime att frå hovudstaden. -
Tone Svalastog Garnes sin ide om å samle inn og stille ut tekstilar som er nytta
i rituell samanheng er original, og han gjev rom for dialog på ein annan måte
enn det vi ofte forbind med religionsdialog. Her får me distrikts-Noreg inn på
ein spennande måte. Og vi får ei estetisk innfallsvinkling. Tone Svalastog
Garnes vil samle gode døme på tekstilar som er eller har vore nytta i religiøs
samanheng. Dette er eit stort emne med lang historie. Eg ser fram til
utstillinga ho planlegg, sa kulturminister Valgerd Svarstad Haugland under
utdelinga av stipendet. Det er fyrste gong Gandhistipendet blir delt ut.
Stipendet er oppretta av Kultur- og kyrkjedepartementet for å auke kunnskapen om
og byggje respekt mellom tru- og livssyn i det norske samfunnet. Stipendet skal
bidra til utvikling av praktisk kunnskap som er relevant for utøving av dialog i
det fleirkulturelle og fleirreligiøse Noreg. Kvart stipend er på 50.000 kroner.
Nissespik på lærarkontoret 

- Litt rampete 

Joletre på pulten 

Monica Aas har kort veg frå kontor til do. Då ho kom på jobb torsdag førre veke
var kontoret hennar flytta inn på det minste rommet i lærarkorridoren på Gimle
skule. På arbeidsrommet rett over gangen stod ei to og ein halv meter høg pynta
gran på ein arbeidspult. Har lærarane gått heilt av skaftet kan ein spørje seg?
Nei, dei har berre blitt fanga av nisseleiken og har gjort spikk mot kvarandre
sidan fyrste arbeidsdag i desember. 

Trongt om plassen. Lærar Monica Aas kunne kanskje tenkt seg meir olbogerom på
kontoret. På den positive sida har ho kort veg til do. Kontorflyttinga var eit
spikk frå dei andre lærarane på Gimle skule. 

Då rektor Torhild Mandt opna døra til kontoret sitt førre veke blei ho møtt av
ein flokk utstoppa dyr og eit skjelett med nisselue på. - Eg trur rektor syntst
det var litt gildt, seier arbeidskollega Anette Lien. Dette konstaterte rektoren
då VTB vitja lærarane på Gimle skule. Mandt har også hatt konsert for
vaskepersonalet ved skulen. På kontoret sitt serverte ho kaffi og kaker før ho
fyrte laus på gitar, toradar, triangel, blokkfløyte og afrikansk tromme.
Konserten vate i 15-20 minutt. 

Alt dette og litt til har rektor måtta gå gjennom på grunn av førjolsleiken til
lærarane på Gimle skule. Fyrste arbeidsdag i desember trakk alle lærarane ein
lapp kvar. På lappen stod ein annan lærars namn, og då var det gjort, alle
lærarane hadde fått seg eit spikk-offer å vere nisse for. Mot offeret kunne ein
vere både snill og rampete. Spikka blir i hovudsak førebudd på kveldstid og
tidleg på morgonen, så det er aktivitet på skulen nesten heile døgnet. - Her på
Gimle skule er me nok litt rampete. Det blir fort intriger sidan me ikkje veit
kven som gjer spikka mot kvarandre. Men me går også rundt og ler heile desember
sidan mange av spøkane er litt på kanten, seier Lien. Ho fortel at det er nokon
av lærarane som gjer spikk med fleire enn den eine læraren dei har trekt. - Me
er litt snille mot kvarandre også, og gjev gåver og slikt til kvarandre også,
seier Lien. 

Nokon av lærarane gjev kvarandre oppdrag. Ein lærar sendte ut brev til alle
mannfolka på arbeidsplassen og underteikna med ein annan kvinneleg lærars namn.
- I brevet stod det at ho ville ha meir kos og klem på arbeidsplassen, sidan
mannen hennar pendla og ho trong meir merksemd, fortel Lien. Lærarane har også
måtta tåle å få eit to og ein halv meter høgt pynta joletre på pulten. - Det
joletreet har vore inn og ut av kontora heile tida. Ein annan lærar har fått
kontoret sitt dynka i parfyme og ei tredje fekk heile kontoret sitt flytta inn
på do, held Lien fram. Dette er tredje året dei arrangerar leiken, som dei har
lært av lærarane ved Tokke skule. I dag blir nisseleiken avslutta. - Det kan bli
leven her i natt, lo Lien på måndag. Vil fylle steinbrot med vatn 

Hytteeigar negativ 

Skeptisk til botnen 

Kyrkjebygdheia AS ønskjer å fylle det omdiskuterte steinbrotet med vatn, men
først vil ein ta ut stein i fem år til. 

Alf Einar Kvernberg (t.h.) meiner det er for lenge å drive steinbrotet i fem år
til. Det skulle avviklast om kort tid då han kjøpte hyttetomt i 2003. Dei andre
hytteeigarane på bildet er Bjørn Ohm Sørensen, Pål Tallaksen, Reilly Solhaug. 

Det opplyser plansjef i Nissedal kommune, Sveinung Seljås. Firmaet som tek ut
stein på Kyrkjebygdheia har fått kritikk av hytteeigarane i området for å ha
gått langt utover grensene som var sett for steinbrotet i reguleringsplanen. To
av velforeiningane, Stokkosen og Breili, har også skrive brev til Fylkesmannen
og bede om at uttaket av stein blir stoppa. Dei meiner steinbrotet er fire til
fem gonger så stort som det som er godkjent, og at det blir brent søppel og
arbeidd i helgene, noko som provoserer hytteeigarane. Etter ei synfaring på
Kyrkjebygdheia i sommar innrømde Seljås at området for masseuttak er utvida
langt utover grensene og at kommunen dessverre ikkje har følgd opp. Det vart
kravd at firmaet enten leverte ein plan for korleis steinbrotet kan avviklast
innanfor dagens grenser, eller søkjer om utvida masseuttak. Kyrkjebygdheia AS
valde det første, men klarte ikkje det innan første fristen som var 26.
november. Det fekk ny frist til 10. desember og har altså no føreslege å lage
ein kunstig vasspegel, men først etter ha teke ut stein i fem år til. 

- Steinuttak i fem år til er heilt feil, seier Alf Einar Kvernberg, leiar i
Stokkosen Hyttevel. Han opplyser at ein ikkje har hatt tid til å diskutere det i
velforeininga, men han likar verken tidsperspektivet eller tanken om at det skal
lagast eit kunstig vatn. - Då me kjøpte tomt skulle steinbrotet avviklast i nær
framtid, seier Kvernberg. Han kjøpte tomt i 2003. Alt då gikk steinbrotet utover
grensa på 90 gonger 45 meter og han meiner hytteeigarane har vore tolmodige. Han
fryktar også for at det vil bli gjennombrot i kantane til steinbrotet dersom det
skal drivast i fem år til. Dermed vil ein sjå rett inn i det frå nokre av
hyttene og det trur han ikkje vil bli akseptert. 

Seljås kan på dette tidspunktet ikkje seie korleis saka blir vurdert. Han er i
utgangspunktet skeptisk til om botnen vil bli vasstett. Saka må diskuterast og
så må planane ut på høyring. Overingeniør Arne Kjellsen hjå Fylkesmannen
opplyser på generelt grunnlag at ein kunstig dam må godkjennast av NVE dersom
han er del av eit vassdrag. Om ikkje er det kommunen som tek avgjerda. Det må
også gjerast ei vurdering av risikoen og eventuell sikring av dammen.
Hytteeigarane har også klaga på at det blir brent søppel og skogsavfall i
steinbrotet. Overingeniør Gunnar Djuvik hjå Fylkesmannen opplyser at det er
skrive brev til Kyrkjebygdheia AS der ein bed om at avfallet blir teke hand om
på ein annan måte. Oppfølging av reguleringsplanen vil Fylkesmannen kome tilbake
til. Til Finland med sjølvtillit 

Tri på tri 

Til Finland 

Etter to «greie» konkurransar fredag og laurdag, fekk Magnus Krog seg ein opptur
i sundagens sprint i Høydalsmo. 5. plass i World cup B-konkurransen sendte han
til Finland og nye konkurransar i verdscupen for dei nest beste. 

Magnus Krog imponerte stort i sundagens sprint og gjekk seg opp frå 43. plass
til 5. plass. 

Krog gjekk tri gode langrenn på heimebane. Fredag kryssa han målstreken fyrst i
langrennskonkurransen, laurdag gjekk han seg opp frå 41. til 18. plass etter 7.
beste langrennstid, og på sprinten hadde han tredje beste langrennstid og gjekk
seg opp frå 43. plass til 5. plass. Krog var med i kampen om andreplassen, men
hadde ikkje nok krefter att på oppløpet og var halvtanna sekund bak lagkamerat
Iver Markengbakken som spurta best bak vinnaren David Zauner. - Eg gav full gass
frå start og satsa alt. På starten av sisterunden byrja eg å kjenne kjøret, men
eg fekk ekstra motivasjon av å sjå pallen rett framfor meg. I spurten var beina
fulle av mjølkesyre, men eg følte eg nærma meg meir og meir, seier Krog etter 5.
plassen som er hans beste plassering i eit World cup B-renn. 

Han fekk sjølvtillit etter fredagens opningsrenn. - Langrennet fredag viste at
eg var der eg skulle, og det gjorde at eg kunne slappe litt av resten av helga.
Høgdepunktet i helga var nok å klare å krysse målstreken fyrst fredag, seier
Krog. Tri konkurransar på tri dagar er litt av eit hardkjør, medgjev 20-åringen
frå Høydalsmo. - Det er det råaste eg har vore med på, og det var mange slitne
på sundag, seier han. I hoppbakken lukkast det ikkje heilt for heimefavoritten.
Hoppa blei litt for korte alle dagane i Huka. - Eg hoppa greitt på sprinten, men
då hoppa dei andre også litt betre. Eg må få fleire gode hopp i kroppen, slik at
eg finn «slik skal eg gjere det»-kjensla, seier Krog. 

No er Krog på farten til finske Vuokatti for nye World cup B-konkurransar
torsdag, fredag og laurdag. Han hadde eit håp om å bli tatt ut, og gler seg til
å konkurrere i Finland. - Topp ti-plassering er alltid supert, smiler han om
målsetjinga før helgas renn. Magnus Krog er stolt av heimklubben og
arrangementet i Høydalsmo. - Eit knirkefritt arrangement, og det er berre å
rette ein stor takk til alle som har hjelpt til. Dette var ein god søknad til å
arrangerer liknande renn. Alle har vore kjempeflinke, men spesielt dei som har
jobba med bakken, dei har stått på døgnet rundt, skryter Krog. Både fredag og
laurdag blei Magnus Krog nummer 18. Fredag var det David Zauner frå Austerrika
som vann og laurdag var det Mathias Menz frå Tyskland som var best i Høydalsmo.
Blått ljos for Sogelandet 

Fleire avslag 

Alvorleg situasjon 

Dugnad er vonlaust 

Ja til nye prosjekt 

- Sogelandet kjenner seg svikta. Det er alvorleg at fylkeskommunen seier nei til
å løyve tilskot til fleire av arrangementa i år, seier Tarjei Gjelstad, som er
dagleg leiar i Sogelandet. Han fortel at dei hadde inntrykk av at fylkeskommunen
ville leggje pengar på bordet då dei på eit møte i Morgedal i mars oppmoda dei
lokale arrangørane om å sende søknad om støtte, då det berre vert gjeve
regionale utviklingsmidlar i tri år. Framtida til Sogelandet er truga. I år står
17 arrangement på programmet. 

Tarjei Gjelstad, dagleg leiar i Sogelandet, er skuffa over at fylkeskommunen vil
seie nei til økonomisk støtte til mange av arrangementa i år. 

Fylkeskommunen gav Sogelandet i fjor ei løyving på 500.000 kroner som regionale
utviklingsmidlar. I år søkte ein om 550.000 kroner frå fylkeskommunen, men dette
vart avslått. Grunngjevinga var at regionale utviklingsmidlar berre vert gjeve i
tri år. Sidan Sogelandet hadde fått denne rammeløyvinga i 2005, 2006 og 2007,
ramla ein utanfor ordninga for 2008. I byrjinga av mars vart dei fyrste tri åra
av Sogelandet evaluert på eit møte i Morgedal der fylkeskultursjef Geir Berg
Nordtveit deltok. Tidsavgrensinga for regionale utviklingsmidlar vart presisert.
Fylkeskommunen sa dei framleis ville støtte Sogelandet økonomisk, men at kvar
tilskipar av dei ulike arrangementa må søkje tilskot frå fylkeskommunen. 5. mai
skal hovudutvalet for kultur og identitet fordele tilskota der totalramma er
500.000 kroner. I alt er det 78 søknader der det vert søkt om totalt 4,8
millionar kroner. Til møtet ligg det føre både ei administrativ og ei politisk
innstilling til kven av søkjarane som får midlar. Her kom søknadane frå
Sogeland-tilskipingane dårleg ut. Anten er det innstilt på avslag eller at ein
berre får ein mindre del av søknadssummen. Sogelandet opnar med kabareten
«Sondre skiløyper» på Norsk skieventyr i Morgedal 7. juni. Her vart det søkt om
25.000 kroner i tilskot frå fylkeskommunen. Den politiske innstillinga lyder på
15.000 kroner i støtte. Slåttefestivalen i Hjartdal får avslag på 45.000 kroner
i støtte. Dei får 15.000 i driftstilskot. Mariespelet på Rjukan søkte om 200.000
kroner, og kan vente seg 50.000 kroner frå fylkeskommunen og med beskjed om at
dei ikkje vil få noko i 2009. 

Knut Buen bad om 40.000 kroner til sogespel i Tuddal, men innstillinga lyder på
avslag. Det same svaret kan Ingeborg Fangel Mo i Ordal vente seg på søknaden om
10.000 kroner i støtte til «Under ljoset frå gamle tuntre» som ho har som
sogeland-tilskipinga si i år. Den historiske bygdedagen på garden Tveiten i
Krokan i Seljord med sogelandtilskipinga «Ståle Åsheim, kjempekar og
brodermordar» kan også sjå langt etter dei 10.000 kronene dei vona å få frå
fylkeskommunen. Vest-Telemark Museum hadde søkt om 50.000 kroner til utvikling
av Olsokspelet i Fyresdal. Dei kan vente seg 20.000 kroner. Søknaden om tilskot
til rallardagen på Åmdals Verk og pilegrimsvandringa frå Seljord til Røldal er
døme på søknader ein ikkje finn nemnde i innstillinga til hovudutvalet. 

I februar løyvde Fellesfondet 500.000 kroner til Sogelandet. Det har fondsstyret
gjort kvart år sidan 2005. Styreleiar Dag Rorgemoen fortel at det er att 60.000
kroner av denne løyvinga etter at utgifter til prosjektleiing, drift og
marknadsføring av Sogelandet 2008 er dekt i budsjettet. - 7. mai skal styret i
Sogelandet drøfte stoda. Då må me vurdere om pengane som er att skal gå til å
støtte nokre av tilskipingane eller til seminar for deltakarane til hausten for
å drøfte vegen vidare, seier Rorgemoen. Styreleiaren karakteriserer situasjonen
som alvorleg for Sogelandet etter at det no er kjent at fleire av tilskipingane
i år får inga eller lita støtte frå fylkeskommunen. - Det er fryktleg leit at
ein i Vest-Telemark no i fleire år har bygt opp ein kulturproduksjon, men der
det no syner seg å mangle forståing hjå kulturpolitikarane i fylket at det
kostar å drive og vidareutvikle eit konsept som Sogelandet. Spesielt er det synd
at eit opplegg der Vest-Telemark og Tinn fokuserer på det særeigne for regionen,
ikkje vert støtta. Det er horribelt å avslå søknader med den grunngjevinga at
det er lokalt, slik det er politisk semje om i hovudutvalet, meiner Rorgemoen. 

- Får dette konsekvensar for Sogelandet 2008? - Eg vonar verkeleg ikkje det. Det
er slik at kvar tilskipar har økonomisk ansvar for tilskipinga si. Røynslene frå
tidlegare år syner at dei er avhengige av tilskota for at det skal gå rundt
økonomisk. Utan tilskot må alt vere basert på dugnad, og det gjev ikkje eit
berekraftig sogeland som ynskjer eit høgt nivå på tilskipingane, seier Dag
Rorgemoen. Tarjei Gjelstad, driftsleiar ved Norsk skieventyr i Morgedal, har
også oppgåve som dagleg leiar av Sogelandet. I ein kommentar til VTB seier
Gjelstad at ein føler seg svikta av fylkeskommunen. - Eg synest det er høgst
merkeleg at kulturpolitikarane vert inviterte til å seie nei til søknadar med
grunngjevinga at ei tilskiping er lokal. Sogelandet er for heile regionen, og
det kjem folk frå andre kommunar sjølv om tilskipinga fysisk går føre seg i
Ordal til dømes, seier Tarjei Gjelstad. 

I eit brev til dåverande leiar av Sogelandet, Nicolai Riise, skriv
fylkeskommunen 25. februar i år at dei framleis ser det som ei oppgåve å vere
med og finansiere nye tiltak og utviklingsprosjekt som kan fylle Sogelandet med
attraktive arrangement. Fylkeskultursjefen skriv at i 2008 inneber det om lag
500.000 kroner i samla støtte til Seljordspelet, nytt bygdespel i Hjartdal,
ordinært driftstilskot til Marispelet, utviklingsmidlar til eit nytt arrangement
i Tessungdalen og ordinære tilskot til fleire mindre arrangement. Handlar mest
av telemarkingane 

Kan ikkje kvile 

Kultur 

Flyplass-kommune toppar 

Det blir handla som aldri før i Seljord. Kommunen har nok ein gong best
omsetning i Telemark, og er også inne på topp-ti-lista i landet. 

Leiar i Seljord næringslag, Kjell Birger Teigen, meiner samarbeid og service er
blant nykelorda for at Seljord skårar høgt på handelsstatistikk. (Arkivfoto) 

Det viser ferske omsetningstal på detaljhandel frå Statistisk sentralbyrå. Det
er ikkje noko nytt at Seljord toppar statistikken i fylket. I 2006 var Seljord
den einaste kommunen som hadde eit snitt på meir enn 100.000 kroner per
innbyggjar. Tala frå 2007 viser at også Bø no har passert denne grensa, men
Seljord har stadfesta posisjonen sin som nummer ein i Telemark og har auka frå
101.072 kroner per innbyggjar i 2006 til 111.441 kroner i 2007. - Dette er tal
me sjølvsagt er veldig fornøgde med. Me har eit godt samarbeid i Seljord, og i
fellesskap klarer me å tilby det kundane etterspør. Service er dessutan eit
nykelord, seier leiar i Seljord næringslag, Kjell Birger Teigen. 

Han er også godt fornøgd med samarbeidet med kommunen, og poengterer at dei gode
tala er resultat av meir enn handelstilbodet. - Det må også vera triveleg rundt,
meiner Teigen, som også understrekar at Dyrskuplassen er viktig. - Kva
utfordringar har de i Seljord? - Det er viktig å ikkje kvile på lauvbera, men
jobbe målretta vidare, seier Teigen. Han seier det for tida blir gjort
utgreiingar og kartlagt kva Seljord kan bli betre på. 

Også næringssjef Harriet Slaaen er strålande fornøgd med tala som viser at
Seljord er på 9. plass på landsstatistikken. - Det at Seljord har lege i toppen
i så mange år, viser at det er ein kultur med dyktige handelsfolk, seier Slaaen,
og viser til utfordringane i eit meir og meir mobilt samfunn. - Korleis vil du
karakterisere handelstilbodet? - Eg synest det er veldig bra, utan store
manglar, meiner næringssjefen. 

Dei mange besøkande på Dyrskuplassen og i kommunen elles, hyttefolk og to
bilforretningar er blant årsakene til at kommunen skårar så høgt. I snitt legg
kvar innbyggjar i landet att 68.332 kroner i detaljhandel. Totalt har omsetninga
auka med 8,3 prosent frå 2006 til 2007. Ullensaker kommune toppar
landsstatistikken med 174.136 kroner per innbyggjar, mykje takka vera
hovudflyplassen Gardermoen. Bak fylgjer Nord-Audal, Gol, Førde, Haugesund,
Skedsmo, Sortland, Bykle og altså Seljord på 9. plass. Alle kommunane i Telemark
har hatt auke i omsetninga frå 2006 til 2007. Vinje er nummer sju på
fylkesstatistikken, bak Seljord, Bø, Kragerø, Notodden, Porsgrunn og Skien.
Henry Mæland ny dyrsku-general 

Henry Mæland er tilsett som ny dagleg leiar i Dyrsku'n Arrangement. Han byrjar
1. august. Han er no tilsett som dagleg leiar i Vest-Telemark Næringsutvikling
(VTNU) i Kviteseid. 

Henry Mæland tek over som dagleg leiar i Dyrsku'n Arrangement 1. august. Dei tri
siste åra har han vore dagleg leiar i Vest-Telemark Næringsutvikling i
Kviteseid. 

Mæland kjenner Dyrsku'n godt etter at han tidlegare har vore styreleiar der i ni
år, og frå i fjor kom han inn som styremedlem. - Eg vert 57 år i år, og då må
kan ein ikkje vente for lenge om ein har lyst på nye utfordringar. No har eg
vore i VTNU i mange år, og ser for meg mange spennande oppgåver i
dyrsku-systemet, fortel Mæland. Han kom til VTNU i 1999 som prosjektleiar. Då
var Mæland utleigd frå Fylkesmannen. I 2005 vart det tilsetting som dagleg leiar
av VTNU. Her har oppgåvene vore mange og allsidige; småbruksprosjektet,
bedriftsrettleiing og etablerarkontor, strategisk næringsplan for Vest-Telemark,
landbruksplan og bygdelivsprosjektet «Vi snur vinden» med tilsetting av eigen
bygdelivsmeklar. Dyrsku'n har investert friskt i nytt hus på Dyrskuplassen som
gjer at organisasjonen må avmåle utgiftene i høve til inntektssida. Henry Mæland
er overtydd om at det finst mykje potensial for vekst i inntektene som ikkje er
utnytta. Han nemner at det er ledig kapasitet på Dyrskuplassen både vår, haust
og vinter, medan sommaren har godt med tilskipingar. - Det nye huset gjer det
mogleg for Dyrsku'n å vere ein leiande aktør i å profesjonalisere alt kring
lokal mat. Her er det stor trong for kompetanse, og det skal dei involverte
kunne få på Dyrskuplassen, seier Henry Mæland, og nemner at aktiviteten kring
Dyrsku'n er sentral innan næringsutvikling. Ikkje berre i Seljord, men for heile
Vest-Telemark. 

Vil leggje ned asylmottaket 

Vil ha politisk evaluering 

- Spreidd busetnad uheldig 

Gjer integrering vanskeleg 

Sterkt press på kommunale tilbod 

Uro over kriminalitetsutviklinga 

Kviteseid Høgre vil leggje ned asylmottaket i bygda. Det er til stor belastning
for fastbuande, og gjev dårleg tilbod til asylsøkjarane, meiner partiet. Sterkt
press på kommunale tenester, auka kriminalitet og vanskar med integreringa av
folk med framandkulturell bakgrunn som alt har fått fast busetjing, er blant
argumenta for avvikling av mottaket. - Den spreidde busetjinga av asylsøkjarar i
10-12 einebustader, er ei svært dårleg løysing, meiner ordførarkandidat for
Høgre, Gunnar Ruud, og partileiar Halvor Nyland. 

Kviteseid Høgre vil avvikle asylmottaket i bygda. Tilbodet til asylsøkjarane er
for dårleg og belastninga på dei fastbuande for stor, meiner listetopp Gunnar
Ruud. 

Etter at Kviteseid Asylmottak brann ned i april i 2002 har dei om lag 100
asylsøkjarane, som mottaket brukar å ha til kvar tid, budd spreidd i 10-12
einebustadar i bygda. Hero mottak har administrert mottaket frå Veksthuset, den
gamle trygdeheimen i bygda. Denne spreidde busetnaden gjev eit for dårleg
mottakstilbod til asylsøkjarane, meiner Kviteseid Høgre. Partiet meiner også at
kommunen manglar ressursar både fagleg og økonomisk til å oppretthalde helse,-
sosial og skuletilbodet til asylsøkjarane. Det store talet på folk med
framandkulturell bakgrunn i bygda gjer integreringsarbeidet for dei 25 som har
fått varig opphald vanskeleg. Det vil i endå større grad gjelde nye som
eventuelt får fast opphald i kommunen. Dessutan er det uro i bygdesamfunnet over
kriminalitetsutviklinga, hevdar Høgre. 

- Kviteseid Høgre ynskjer ei evaluering av mottakssituasjonen. Me må få
asylmottaket på den politiske dagsordenen, seier ordførarkandidat for Høgre,
Gunnar Ruud. - Høgre har drøfta situasjonen nøye og kome fram til at kommunen
bør gå i dialog med Hero med tanke på avvikling av asylmottaket, legg partileiar
Halvor Nyland til. Partiet har evaluert mottaket og kome fram til at avvikling
er beste løysinga. - Men det er ikkje nok at Høgre har drøfta situasjonen og
kome fram til eit standpunkt. Avvikling av asylmottaket må på den politiske
dagsordenen i kommunen, meiner Ruud og vil ta initiativ til at det blir gjort. 

Det er fleire årsaker til at Høgre meiner asylmottaket bør bli avvikla. -
Spreidd busetnad av asylsøkjarar har vist seg som ei dårleg løysing for både
bygda og asylsøkjarane, seier Ruud. Han hevdar at tilbodet om sosiale
aktivitetar og felles samkomer med bygdefolket nesten heilt har blitt borte
etter at asylmottaket brann ned. - Dessutan er det fleire naboar til bustadene
som er utleigde til asylsøkjarar som har problem med kulturforskjellen. Det
hadde vore mykje lettare å avklare og ordne opp i om ein hadde hatt eitt mottak
med ei leiing som kunne ta tak i problema på staden, meiner han 

- Det store talet på asylsøkjarar i ei lita bygd som Kviteseid gjer
integreringsarbeidet vanskeleg for dei 25 med framandkulturell bakgrunn som er
fast busett i kommunen, og eventuelle nye som kan bli aktuelle. Om ein reknar
Kviteseid sentrum mellom Kvitsund og Lundevall utgjer det mindre enn 1.000
menneske. Det blir så mange at integreringsarbeidet blir vanskeleg, hevdar
Nyland og dreg fram eit anna argument for nedlegging. Han understrekar at Høgre
som parti er for at Kviteseid skal ta imot folk som treng fast busetjing og vil
arbeide for at tilhøva blir lagt til rette for dei som har fått fast opphald i
bygda. 

- Det er heilt forståleg at folk som har opplevd krig og andre traumer er
storbrukarar av kommunale tenester, men kommunen har ikkje dette apparatet,
meiner Nyland. Han viser til at både skule-, helse- og sosialtenestene manglar
kompetanse og kapasitet til å greie desse oppgåvene fullgodt, og at tilbodet for
bygdas eigne folk også blir svekka. - Økonomisk får kommunen full dekning for
skuletilbodet, men for helse- og sosialtenester blir 385.000 kroner frå staten i
året reint for lite, legg Ruud til. 

- Auka kriminalitet har vore svært merkbart etter at asylmottaket kom til bygda,
hevdar Ruud og viser til mange saker som er omtala i pressa og saker som ikkje
kjem fram offentleg. - Alle sakene der folk med utanlands bakgrunn har vore
involvert i kriminell åtferd har så langt me kjenner til vore knytt til
mottaket, legg Nyland til. Dei to Høgretoppane meiner det er svært vanskeleg for
små kommunar å ha asylmottak så lenge sentrale styresmakter ikkje greier å få
orden på mottak av flykningar, slik at dei som treng opphald får det, medan dei
kriminelle gjengangarane blir sende ut med ein gong. - Sjølv i vesle Kviteseid
har me opplevd at folk som har blitt utviste og sendt ut av landet har dukka opp
att både to og tre gonger. Det seier litt om manglane i systemet, seier Ruud og
Nyland. Utspelet om nedlegging av asylmottaket er ikkje diskutert med andre
parti, og høgretoppane er klar over at det er eit kontroversielt utspel dei kjem
med. - Saka er så viktig både for dei som søkjer asyl og bygdefolket at me må få
saka på den politiske dagsorden snarast, avsluttar Ruud og Nyland. Siktar mot
heildagsskule 

Hente krefter frå kulturlivet 

Alt unnagjort på dagtid 

Boltrar seg i kulturen 

Skule, barnehage og kultur i Fyresdal er slått saman til eit kultur- og
oppvekstsenter. Personalressursane blir bruka på tvers og utfyller kvarandre.
Nyordninga gjer at dei unge får boltre seg meir i kultur. - Går kultur- og
oppvekstsenteret bra, både trur og håpar eg at Fyresdal har heildagsskule frå
neste haust, seier Vigdis Mariedatter Gulbrandsen, rådmann i Fyresdal. 

Fyresdalrådmann Vigdis Mariedatter Gulbrandsen ynskjer ein heildagsskule der dei
unge er ferdige med skulegang, lekselesing og fritidsaktivitetar når skuledagen
er over. 

I haust har skule, barnehage og kultur smelta saman til eit kultur- og
oppvekstsenter i Fyresdal. Bygda har ikkje lenger kulturskulerektor, skulerektor
eller barnehagestyrar. Alle desse funksjonane skal høyre til personen som snart
blir tilsett som kultur- og oppvekstleiar. Skulen har fått tri trinnleiarar, og
barnehage og kultur har fått kvar sin. Dei fem leiarane syr saman kvardagen for
barna og tilsette. - Ressursane innan skule, barnehage og kultur sit med ulik
kompetanse og erfaring. Kjernen i kultur- og oppvekstsenteret er at ressursane
blir bruka på tvers og utfyller kvarandre, fortel Vigdis Mariedatter
Gulbrandsen, rådmann i Fyresdal. 

Barna vil merke omorganiseringa ved at det blir større blanding av personale frå
dei tri fagfelta. Dessutan får kvardagen fleire innslag av kultur enn dei er
vane med. - Me håpar å hente krefter frå kulturlivet i bygda. Det er høgkultur
til dømes å bruke smeden til undervising. Det er bare fantasien som set grenser.
Men på same tid skal elevane lære matte og norsk også, smiler rådmannen. Skulen
har fått eit fint høve til å dra kulturen meir inn sidan det nå er
bolkundervising der elevane fordjupar seg i tema i ein viss periode. Eit kultur-
og oppvekstsenter er i tråd med kommunevisjonen om å ha utradisjonelle løysingar
og at Fyresdal skal vere ein god stad å bu. Senteret kan vise seg å bli starten
på ein heildagsskule i kommunen. 

- Me brukar det neste året på å finne ut korleis me kan skape heildagsskule i
Fyresdal. Kanskje blir arbeidsdagen for dei unge frå klokka åtte til fire frå
neste haust. Om dagen skal dei ha skulegang, lekselesing og fritidsaktivitetar.
Når barna reiser frå skulen er dei ferdige med arbeidsdagen. Det er forlokkande
for ein del foreldre som brukar fritida på å køyre barna sine til trening eller
anna, meiner rådmannen. Går nyordninga med kultur- og oppvekstsenteret bra, både
trur og håpar rådmannen at Fyresdal har heildagsskule frå neste haust. - Då er
det eit mål å ha flest mogleg aktivitetar innafor dagtida, men me er avhengige
av samarbeid med lag og organisasjonar. Der er det viktige krefter som må inn,
kanskje på slutten av dagen. Heildagsskule opnar elles for å få med ein del unge
som i dag ikkje er med på fritidsaktivitetar. Moglegheitene er der, men det skal
ikkje vere tvang, påpeikar rådmannen. - Kva skal dei unge gjere på kveldane når
alt av organisert trening, musikkøving og andre tilbod bli gjort unna på dagtid?
- Då bør dei leike i uorganiserte former, eller rett og slett sitte og kjede
seg. Kanskje har me i dag gått eit steg for langt ved å leggje til rette
aktivitetar for dei unge, avsluttar rådmann Vigdis Mariedatter Gulbrandsen. 

Omorganisering til eit kultur- og oppvekstsenter gjer at dei unge får mange høve
til å boltre seg i kulturen. - Med den nye organiseringa blir kulturen drege
mykje meir inn i skule og barnehage. Det gjev eit langt større høve til å gje
ballast til barna, seier Børge Sandum, avdelingsleiar i Fyresdal barnehage og
drivkraft for at dei unge skal oppleve meir kultur. Ein av dei fyrste
skuledagane var 1. klasse i full sving ved bygdemuseet. - Ved å bruke museet får
dei ei kjensle av bygdeidentitet. Det trur eg blir viktigare og viktigare for
dei å få. Det å la dei prøve seg på lafting er kultur. Dei må samarbeide, snakke
saman og det blir eit fellesskap. I staden for å ha teori om tema, skal dei ut
og sjå det i praksis. Då lærer dei meir, meiner Sandum. Barnehagen hadde same
dagen ein tur innom det gamle bakeriet frå 1883. Conny Horn har hatt stor
suksess i sommar med å selje ferske varer, etter å ha tatt i bruk den gamle
steinomnen. Horn stilte velviljug opp ein ekstra dag for at dei unge skulle få
oppleve bakeriet i full sving. Tiltaket er i tråd med entreprenørskapstanken dei
unge får inn tidleg i kommunen. Elles denne dagen blei det handla inn to bilde
frå ei kunstutstilling. - Gjev du barna ei kunstoppleving, kan du dra inn
kunstnaren etterpå. Eg har tru på slike drypp for dei unge. Me har fleire ting
på gang framover. Kulturskulen kan til dømes ha eit musikkopplegg saman med
barnehagen, seier Sandum. Fyresdal har gjort kultur, skule og barnehage om til
eit interessant blandingsprodukt der felles ressursar blir ausa ut etter behov
for å rettleie dei unge i det nyoppretta kultur- og oppvekstsenteret. -
Meistring skaper livsvarige band 

- Eit lite menneske som meistrar noko får tillit til sjølve seg, medmenneska og
bygda. 

Torsdag blei stortingsrepresentant Sigbjørn Molvik (SV) (fremst) og
fyrstekandidat for Vinje SV, Arne Vinje, (midten) orienterte om lokalt
entreprenørskap av rektor ved Øyfjell oppvekstsenter, Sindre Hestdalen. Rektorar
og lærarar frå fleire skular har vore innom for å lære av Øyfjell oppvekstsenter

Det sa lærar ved Øyfjell oppvekstsenter, Ingrid Britt Hestdalen, til
stortingsrepresentant Sigbjørn Molvik (SV) og fyrstekandidat for Vinje SV, Arne
Vinje, då politikarduoen vitja Øyfjell oppvekstsenter torsdag. Ved senteret fekk
Molvik og Vinje orientering om satsinga på lokalt entreprenørskap ved skulen og
barnehagen i Øyfjell. - Tradisjonelt har skuleverket her til lands verdsett
elevar som er ordkloke og talekloke - dei som er gode til å rekne, lese og
skrive. Elevar som har andre eigenskapar, mellom anna dei bildekloke og
kroppskloke, har ikkje alltid fengje vist kven dei er og kva dei er gode for.
Dette tek me tak i ved skulen og barnehagen vår, sa Ingrid Britt Hestdalen.
Øyfjell langt framme Kommunestyret i Vinje har vedteke at skulane i kommunen
skal vere med på lokalt entreprenørskap. Det inneber at undervisinga aktivt og
systematisk skal byggje opp om tilknytinga til lokalsamfunnet slik at elevane
omsider ynskjer å skape seg ei framtid i bygda. Entreprenørskapstanken inneber
såleis at skulen skal setje elevane i best mogleg stand til å realisere dette
ynsket ved å utvikle sjølvstende, sjølvtillit, kreativitet og kompetanse. -
Ungar blir tryggje på eigen person når dei får til noko. Når elevane meistrar
oppgåvene kjem den gode kjensla av å lukkast. Elevane får tru på seg sjølve,
medmenneska sine og bygda dei bur i, sa Ingrid Britt Hestdalen. Her til lands
har Øyfjell oppvekstsenter kome langt innan entreprenørskap både ved skulen og i
barnehagen. Lærarane legg spesielt vekt på å sjå den einskilde unge ved å leggje
til rette for ulike læringsmetodar. - Det er ikkje alle som greier å lære
gangetabellen på tradisjonelt vis. Hos musikalske elevar kan me lure inn
gangetabellen musikkvegen - ved å telje takter. Andre elevar lærer å gange ved å
hoppe taug. Det er om å gjere å hente fram og bruke elevanes kvalitetar,
forklarte Hestdalen. - Metodane er ulike, men målet er likt. Alle elevane skal
lære gangetabellen, men måten å lære han på varierer frå elev til elev. Er det
slik de tenkjer, spurde stortingsrepresentant Molvik. - Ja, du har skjøna det,
svara rektor ved oppvekstsenteret, Sindre Hestdalen. - Kom på banen i livet ditt
Rektoren meiner at ved å pirre fram ulike klokskapar hos elevane vil fleire
ungar meistre stadig fleire oppgåver. - Me ser at ein slik praksis fører til
meistring, positive tankar og tru på eigne krefter. Me erfarer at ungane i
større grad er ein ressurs for dei andre elevane ved å få medansvar og
innverknad. Me jobbar med å få dei små menneska til å kome på banen i liva sine
og ikkje vere konsumentar. Dersom ein ikkje er på banen i livet sitt må me
spørje kor på tribunen ein sit. Sit ein på fremste rad eller sit ein langt bak.
Me treng mange menneske, både store og små, som er ute på banen i liva sine. Det
kan handle om alt mellom himmel og jord - å vere elevrådsleiar, stille læraren
eit spørsmål, stå på scena på ein joletrefest eller vere kaptein på fotballaget,
forklarte Ingrid Britt Hestdalen. Både Sigbjørn Molvik og Arne Vinje var
interesserte i å høyre rektor Sindre Hestdalen, lærar Ingrid Britt Hestdalen,
pedagogiske ansvarleg i barnehagen og nestleiar ved oppvekstsenteret, Unni
Christensen, entreprenørskapskoordinator i Vinje, Dag Larsen, og
foreldrerepresentantane Hege Rorgemoen og Anita Øygarden sine erfaringar kring
entreprenørskap. - Eg tek med meg denne lærdomen tilbake til stortinget. De er
inne på noko heilt vesentleg her i Øyfjell. Dette er eit eksempel til
etterfylging, skrytte han. - Viktig distriktspolitisk satsing SVs Arne Vinje
meiner entreprenørskap er ei viktig distriktspolitisk satsing. - Øyfjell er eit
bygdesamfunn som, til liks med resten av Vest-Telemark, har ei uviss framtid.
Landbruket er på sterk retur, utvalet av arbeidsplassar er avgrensa og bygda
ligg så langt frå alle sentra at næringslivet ikkje på noko vis står i kø for å
etablere seg her. Meir enn i strok med større innflytting vil ungane i Øyfjell
vera avgjerande for framtida til bygda. Vil dei, når tida kjem, bli tvinga ut
for å få seg arbeid, eller vil dei sjå det som ei lette å koma seg bort frå det
vesle lokalsamfunnet, slik mange unge gjer, kommenterte Vinje. Fyrstekandidaten
for Vinje SV presiserte at Øyfjell er ei bygd med ressursar. - Framfor alt har
bygda aktive og engasjerte innbyggjarar og ein barnehage og skule som i mange år
har slutta opp om staden dei høyrer til. Nå tek skulen nye steg for å setje
bygda og seg sjølv i best mogleg stand til å møte framtida med ein strategi som
tek utgangspunkt i at folk er den viktigaste ressursen bygdene har. Det er
ungane og ungdomane våre som avgjer framtida til lokalsamfunnet, sa Vinje. -
Frp-politikk vil rasere Vest-Telemark 

Listetoppane for Senterpartiet, Jon Inge Nordbø i Nissdal og Torstein Tveito i
Kviteseid, går hardt ut mot Framstegspartiets politikk og hevdar at
Vest-Telemark vil bli rasert om Frp sin politikk fekk gjennomslag. - Kommunane i
Vest-Telemark, medrekna Hjartdal, vil få 41 millionar kroner mindre i
overføringar om Frp sitt framlegg til statsbudsjett blei vedteke, hevdar
Sp-toppane. - Det er totalt manglande samsvar mellom det Frp står for sentralt
og det som blir prioritert lokalt, påstår dei. 

Listetoppane for Senterpartiet i Nissedal og Kviteseid, Jon Inge Nordbø (t.v.)
og Torstein Tveito, meiner Framstegspartiets politikk vil rasere Vest-Telemark.

Listetoppane for Senterpartiet i Nissedal og Kviteseid, Jon Inge Nordbø og
Torstein Tveito, har sett på kva fylgjer det vil få for Vest-Telemark om
framlegget frå Framstegspartiet til statsbudsjett blir vedteke. Etter Sp sitt
reknestykke vil Frp sitt framlegg om å innlemme regionaltilskotet og
basistilskotet til kommunane i det generelle innbyggartilskotet føre til 40,9
millionar kroner mindre i overføringar til Vest-Telemark, inkludert Hjartdal.
Alle kommunane i vestfylket vil tape. Dei minste kommunane får dei største
minusane. Fyresdal vil få 7,8 millionar mindre, Nissedal 7,7 millionar, Hjartdal
7,4 millionar, Kviteseid 6,5 millionar og Seljord 6,5 millionar. Minst utslag
gjev det for Tokke og Vinje med høvesvis 3,2 og 1,8 millionar i minus. På den
andre sida i Telemark får Skien 40 millionar kroner i pluss og Porsgrunn 25
millionar i pluss, etter framlegget frå Frp. - Lite samsvar mellom lokal og
sentral prioritering - Framlegget betyr ei enorm forfordeling av sentrale
kommunar og uttapping av distriktskommunane, seier listetopp for Nissedal Sp,
Jon Inge Nordbø. - Kva hjelper det om Nissedal Frp vil slåss for grendeskulane
når partiets kommuneopplegg betyr 7,7 millionar i minus for kommunen, spør han.
- Senterpartiet foreslo under behandlinga av kommuneproposisjonen å plusse på
fire milliardar meir enn regjeringa. Det ville ha medført ein pluss for
Vest-Telemark medrekna Hjartdal, på 15,6 millionar kroner, hevdar Torstein
Tveito, listetopp for Sp i Kviteseid. Eit forslag frå Senterpartiet sentralt om
å auke det kommunale skatteøret med eit prosentpoeng på kostnad av fellesskatten
til staten, blir det også vist til. Det ville ha ført til 14,6 millionar kroner
meir til dei same kommunane, viser utrekningar frå kommunaldepartementet, hevdar
Sp sine kandidatar. Dei ber veljarane i Vest-Telemark tenke seg nøye om før dei
stemmer Frp. - Dette viser at Frp sin politikk er øydeleggande for distrikta,
hevdar Tveito. Han meiner det er totalt manglande samsvar mellom det
Framstegspartiet står for sentralt og det som blir prioritert lokalt. - Kanskje
Frp burde lage ei konsekvensanalyse av den politikken dei fører sentralt, før
dei prioriterer lokalt, avsluttar Nordbø. Vegstell som pirrar flyttelysta 

Siste generasjon 

Fryktar grenda aldri får god veg 

Med den elendige Kleivgrendvegen i tankane trur fyresdølen Arild Gaaren han er
siste generasjon som vil bu i grenda. Gaaren sender eit spark i baken på
fylkespolitikarane som han meiner er for dårlege til å prioritere vegane. 

Bendik Taraldlien og Else Marie Gaaren viser høgdeskilnaden på fylkesvegen rett
utanfor bustadhuset til henne og mannen Arild. Taraldlien har mista trua på at
Kleivgrend nokon gong vil få god veg. 

Bonde Arild Gaaren karakteriserer den fleire kilometer lange fylkesvegen til
Kleivgrend som eit lappverk med mange centimeter høgdeskilnad, og meiner
vegstandarden gjer det helsefarleg å køyre traktor. - Me opplever eit vegstell
som ikkje liknar grisen. Når vegarbeidarane kjem og lappar rundt steinane i
vegen er det omtrent som å sjå når ungane er ute og leikar. Å kaste asfalt på
vegen med spade synest eg ikkje noko om. Du skal ikkje vere så veldig oppegåande
for å sjå at det er gravemaskin som trengst fyrst, seier Gaaren. 

Han meiner det finst pengar for å rette på ein elendig vegstandard, og synest
fylkespolitikarane er blant dei som er for dårlege til å prioritere vegane i
distrikta. - Sjølve livsnerva i Noreg er å ha vegar. Staten pålegg bu- og
driveplikt på gardane, men då nyttar det ikkje å leggje ned vegstellet. Det
beste for staten er vel at folk flyttar frå ein utkant som Kleivgrend. Eg har
vore inne på tanken at det beste er å flytte. Frustrasjonen blir større og
større, og det trur eg gjer at folk vil flytte frå grenda. Det blir i alle fall
ingen nyetableringar her. På grunn av vegen trur eg me er siste generasjon som
bur i Kleivgrend, seier Gaaren i fullt alvor. Både han og kona Else Marie kan
sitje i stoga og høyre det smell når understellet på bilane slår i den ujamne
vegbanen like utanfor bustadhuset. - Kanskje kan me snart byrje å selje
eksospotter og botnpanner her. Det burde ikkje vere lovleg med så dårlege vegar
når ein skal køyre her kvar dag, seier Else Marie. Arild har lagt merke til at
Aust-Agder har fine vegar, og der blir det asfaltert så fort standarden ikkje er
slik han skal vere. - Her i fylket skjer det ingen ting. Telemark er gløymd,
seier Arild, undrande på kvifor ikkje Telemark kan ha oppdatert vegvedlikehald,
slik som nabofylket klarer år etter år. 

Fyresdølen Bendik Taraldlien måtte le då han ein augustdag køyrde
Kleivgrendvegen og fekk sjå at vegarbeidarane nok ein gong gjekk med spadar for
å lappe hol. - Eg tenkte; dette er reine skodespelet. Eg smilte til
vegarbeidarane då dei gav meg klarsignal til å køyre forbi. Dei kan jo ikkje
noko for at det bare held fram på denne måten. Men når skal Vegvesenet lære og
gjere det skikkeleg? Lappinga hjelper ingenting, vegen blir bare verre og verre
for kvart år. Eg trudde lappetidene var forbi, seier Taraldlien. Han minner om
at Noreg er eit rikt land. På same tid opplever han at utlendingane ristar på
hovudet over vegstandarden og lurar på kven i all verda det er som styrer her. -
Frustrasjonen vil ta overhand ein dag. Sakte, men sikkert vil det minke med folk
som vil bu i utkantane. Og folk vil heller ha hytter der det er fine vegar. Slik
som det ser ut nå, kjem det aldri nokon gong til å bli veg til Kleivgrend,
meiner Taraldlien. Eit stykke innover fylkesvegen mot Kleivgrend har Fyresdal
kommune bruka 900.000 kroner på ny asfalt opp vegen til Åslandsgrend. - Her har
kommunen teke til fornuft og rive i. Det burde andre også gjere, avsluttar
Taraldlien. Gjev fri for å demonstrere 

Nå eller aldri 

- Bevar akuttfunksjonen 

Ordførarane Birger Nygård og Børre Rønningen gjev alle kommunalt tilsette i
Tokke og Vinje fri med løn for å demonstrere for å halde oppe drifta ved Rjukan
sjukehus. 

Tokkeordførar Birger Nygård og Vinje-ordførar Børre Rønningen gjev kommunalt
tilsette fri for sende dei til Rjukan i demonstrasjonstog i kampen for å redde
lokalsjukehuset. 

Torsdag om ei veke steller Interessegruppa for Rjukan sjukehus til storstilt
demonstrasjon på Rjukan. Denne mobiliseringa meiner Tokke-ordførar Birger Nygård
og Vinje-ordførar Børre Rønningen er så viktig at kommunalt tilsette bør få fri
frå jobben for å demonstrere. Dei kommunalt tilsette får fri frå klokka tolv og
ut dagen med full løn dersom dei tek turen til demonstrasjonen på Rjukan. Også
elevar ved skulane i Tokke og Vinje og elevane ved Vest-Telemark vidaregåande
skule får fri. 

Nygård oppmodar alle som brenn for sjukehuset om å bli med. - Eg oppmodar alle
som ynskjer å bevare sjukehuset til å bli med. Det er nå engasjementet og
innsatsen må fram i ljoset. Det er nå eller aldri. Me må vise at me bryr oss om
sjukehuset medan me kan, uttalar Birger Nygård. Det blir sett opp bussar frå
fleire stader i både Tokke og Vinje. 

Tysdag vitja Senterpartiets sosialpolitiske talsmann Ola D. Gløtvold Rjukan
sjukehus. Han blei orientert om situasjonen for lokalsjukehuset, og om korleis
ulike aktørar og det politiske miljøet knytt til nedslagsfeltet ser på framtida.
- Å kjempe for Rjukan sjukehus er kjempeviktig for alle dei politiske partia, og
ikkje minst er det viktig for Senterpartiet, seier Aslak Ofte, fyrstekandidat i
Vinje Sp. Ofte meiner det har mykje å seie for sjukehuset å bevare
akuttfunksjonen. - Skal sjukehuset overleve må det ha eit visst
pasientgrunnlaget. Om akuttfunksjonen forsvinn ryk fort resten av sjukehuset òg,
uttalar han. Tolvåringar tatt med alkohol på skuletur 

Slår alarm 

Foreldre kan få seg eit sjokk 

Fleire tolvåringar blei avslørt med alkohol då Gimle skule i Fyresdal arrangerte
tur i haust. Ågot Takle Nesland ved helseetaten i kommunen har i mange år sett
ei skremmande utvikling med alkoholbruk blant unge. - Det er veldig mykje
alkohol blant ungdomane i bygda. Kvar er foreldra, undrar ho. Til veka blir
rusproblemet tema både i skulen og på folkemøte. 

- Når unge byrjar med alkohol som tolvåringar må me slå alarm, seier Ågot Takle
Nesland. Ho oppmodar alle foreldre til å ta eit tak for å løyse rusproblem blant
unge i Fyresdal. 

Ågot Takle Nesland har i mange år sett ei skremmande utvikling med alkoholbruk
blant unge i Fyresdal. - Nå er det veldig mykje alkohol blant ungdomane i bygda.
Kvar er foreldra, undrar ho. I haust blei det avslørt at minst to tolvåringar på
mellomtrinnet ved Gimle skule hadde med seg alkohol på ein skuletur. 

- Når dei byrjar med alkohol som tolvåringar må det slåast alarm. Eg veit at dei
fleste foreldra i Fyresdal er redd utviklinga, men somme er for søvnige i
forhold til rusproblem blant unge. Foreldre vil ikkje innsjå at det kan skje i
eigen familie. Når ungdomane kjem heim frå fest bør foreldra vere der og ta dei
imot, meiner Takle Nesland. Ho trur foreldre som bryr seg blir takka av
ungdomane når dei blir vaksne. Takle Nesland har vidareutdanning innan rus. Det
viser seg at all rus byrjar med alkohol. - Det er om å gjere å setje ein stoppar
for alkoholbruken blant unge så fort som råd. Når dei unge rusar seg har dei
ikkje kontroll på eigne kroppar. Det aukar sjansen for ufriviljug sex som kan få
store konsekvensar. Trur nokon at gutane spanderer fordi jentene er tørste, spør
Takle Nesland. Ho blir skremt når ho høyrer om og sjølv oppdagar at vaksne
ungdomar og foreldre kjøper alkohol til unge under 18 år. - Kanskje er det ei
utvikling som er større på landet, undrar helsearbeidaren. 

Alkoholproblemet blant unge i Fyresdal er årsaka til at rus er tema på
ungdomsskulen heile fyrstkomande tysdag. Kvelden før er rus tema på eit ope møte
på samfunnshuset. - Alle foreldre bør møte fyrstkomande måndag. Eg trur dei i
klartekst vil få greie på kva som rører seg blant ungdomane. Foreldre kan få seg
eit sjokk, seier Takle Nesland frå arrangørgruppa. Det er helse, sosial,
barnevernet og skulen som samarbeider om temakvelden. Politifyrstebetjent Bente
Hauger skal halde foredrag om rus. Hauger har eigne barn, er fostermor til
narkotikamisbrukarar og har erfaring som barne- og ungdomsarbeidar. Ho har med
seg ein narkotikahund som er kåra til den beste i landet. - Eg håpar Hauger
provoserer fram ein diskusjon rundt rusproblemet i Fyresdal, seier Takle
Nesland. Ungdomsskulen har plukka bær i samband med temakvelden, og vil servere
sjølvlaga alkoholfrie drinkar. Ragnvald Skrede blei aldri dømt av raulendingane

Ei gåte 

Reiste seg 

Eit gjenhør 

Ragnvald Skrede blei ønskt velkomen til Rauland, også etter at han i
lagmannsretten på Gjøvik i 1936 blei dømt for seksuelt misbruk av elevar på
Vågåmo skule. 

Forfattaren i samtale med folk som kjende læraren og den tidlegare straffedømde
frå tida på Rauland. Frå venstre Øystein Kostveit, Kristian Nylend, Egil Ulateig
og Tarjei Kramviken. 

Det kom klart fram då forfattaren Egil Ulateig på eit møte på Raulandshuset
torsdag kveld presenterte boka si om Skredesaka. Mens professor Otto Hageberg i
«Svidd sjel», Skrede-biografien sin av året, ikkje tek stilling til
skuldspørsmålet, er Ulateigs bok «Korsfestelsen» ei blank frifinning av læraren
som seinare blei ein av landets fremste lyrikarar og litteraturkritikarar. Saka
mot Skrede var eit politisk komplott sett i verk av storbønder og konservative i
det sterkt klassedelte Vågå, og komplottet var hundre prosent vellykka i den
forstand at Skrede blei dømt til tre års fengsel og frådømt retten til å vera
lærar, hevda Ulateig. Då han reiste attende til Vågå sommaren 1934, hadde
Ragnvald Skrede og kona Johanna fleire gode år bak seg i Rauland. Da dei flytta
hit i 1928, glei Skrede straks inn i eit miljø av kunst- og kulturinteresserte,
og han var aktiv i ungdomslagsarbeid og som kulturarbeidar ved sida av
skulearbeidet. På møtet på Rauland fekk vi Aslak Juvlands og fleire eldre
raulendingars ord på at Skrede var svært avhalden som lærar, sjølv om han kunne
slå i bordet og vera streng. Og han tok seg like mykje av ungar frå tronge kår
som dei som kom frå gardane, fortalde Torill Nicolaisen med faren som kjelde. 

Kvifor han så søkte seg attende til heimbygda, der familien Skrede var sterkt
stigmatisert, mellom anna på grunn av skilsmissa mellom foreldra og ein eldre
bror som i 1924 blei dømt som drapsmann, er ei gåte for fleire enn lesjaværingen
Ulateig. I Vågå engasjerte Skrede seg også sterkt i samfunns- og kulturliv, og
han blei jamvel formann i skulestyret for Arbeidarpartiet. - 1. mai i 1935 var
det to personar som gjekk under den raude fana på Vågåmo. Den eine var Ragnvald
Skrede. Dei borgarlege i Vågå kjempa mot alt som smakte av sosialisme, men same
året kom likevel «revolusjonen» til bygda: Syver Kleiven blei ordførar for
Arbeidarpartiet. Seinhaustes året etter fall dommen på Gjøvik, sa Ulateig, og
viste fram oppropet som 25 «samfunnsstøtter» i Vågå telegraferte til
lagmannsretten. Aktor, den seinare justisministeren i Quislings regjering,
Sverre Riisnæs, las det opp under rettsforhandlingane. Det var dette nettverket
som felte Ragnvald Skrede, hevda Ulateig. 

Etter å ha sona dommen i Botsfengselet vende Skrede heim til Rauland, der
Johanna framleis arbeidde som lærar. Her var han på vegarbeid i Grungedal, dreiv
med direktesal av bøker, og under krigen sat han i forsyningsnemnda, der han
sikra motstandsrørsla ekstra matrasjonar. - Eit anna menneske ville ha blitt
slått ut av ein slik ublid lagnad som Skrede fekk, men han reiste seg. Ikkje
lenge etter at krigen var over, flytta familien til Oslo, der han fekk arbeid i
Verdens Gang, motstandsrørslas avis, og i 1949 debuterte han med ei diktsamling
som blei svært godt mottatt. Ulateig meinte å kunne slå fast at Skrede, sjølv om
han blei sentral i det litterære og kulturelle miljøet i hovudstaden og elles,
alltid bar dommen med seg og var merkt av han som diktar. Han peika mellom anna
på diktet om «Reven» som går i fella og som ikkje ser annan utveg enn å bite
foten av seg. Slik var det med Skrede òg, han gjekk resten av livet som ein
triføtt rev. Etter at han freista anke dommen til høgsterett og fekk avslag,
blei det lagt lokk på saka, eit svært tett lokk. Ulateig sjølv fekk ikkje
kjennskap til Vågå-saka før for eit par-tre år sidan. 

Skrede skreiv ikkje berre dikt og bokmeldingar. Han prøvde seg også i andre
sjangrar, men høyrespelet «Bjørg» som han skreiv for Radioteateret i 1954, var
lite vellykka, meinte Ulateig og illustrerte det med eit redigert opptak av
stykket som fortel om korleis bygdesladder kan forgifte. Stoffet var for nært og
personleg til at Skrede kunne løyse det ut reint kunstnarleg, sa Ulateig. Møtet
på Raulandshuset blei også eit overraskande gjenhør med lyrikaren Skrede, klokt
intervjua av Hartvig Kiran i samband med 60-årsdagen i 1964. I dette innslaget
fekk me også overtydande prov på Skredes litterære kvalitetar, med to av hans
beste dikt framifrå lesne av Finn Kvalem. - Lause påstandar om asylmottaket 

Vil evaluere asylmottaket 

Mange positive sider 

Sjokkert over Høgres utspel 

Redsle for det ukjende 

Vidsyn utover sitt eige 

Mottaksleiar Margaret Sanner og dei tilsette ved Kviteseid asylmottak reagerer
sterkt på utspelet frå Høgre om at mottaket bør avviklast. - Høgre set fram ei
rekkje lause påstandar utan å ha undersøkt kva som er fakta, påstår
mottaksleiaren. Ho vil gjerne evaluere asylmottaket, men reagerer på tidspunktet
for utspelet og forma det har fått. - Utspelet kan byggje opp under framandfrykt
og hat, og få fram mykje grums, hevdar Sanner. 

Mottaksleiar Margaret Sanner vil gjerne evaluere asylmottaket, men hevdar at
Høgre kastar fram udokumenterte påstandar i staden for fakta. 

Leiinga ved Kviteseid asylmottak, med mottaksleiar Margaret Sanner i spissen,
reagerer sterkt på utspelet frå Kviteseid Høgre om at mottaket bør leggast ned
fordi det er til belastning for fastbuande og gjev dårleg tilbod til
asylsøkjarane. - Me opplever at Høgre set fram ei rekkje påstandar utan at desse
er undersøkt eller diskutert med oss. Partileiar Halvor Nyland er leiar i Styret
for undervising og omsorg (SUO) og deltok i samarbeidsmøte med oss i januar utan
å koma med kritiske merknader i det heile. Ordførarkandidat Gunnar Ruud arbeider
i same bygg som oss, men har ikkje tatt kontakt før utspelet. Det synest me er
feil og useriøst i ei så alvorleg sak, seier Sanner. Ho legg til at UDI har vore
i møte med kommunen to gonger etter brannen i april 2002. Seinast i mai i år var
tilbakemeldinga ros frå kommunen til mottaket for arbeidet dei driv. - Tidlegare
var det ein debatt som førte til nedlegginga av asylmottaket i 2001. Då sette
fleire klutane til for reetablering, mellom dei Høgres fremste folk. Ettersom
det ikkje har kome innvendingar til drifta av mottaket i det heile, forlenga UDI
og kommunen i sommar avtala om drift av asylmottaket med tre nye år, fortel
Sanner. 

Sanner er både skuffa og forundra over utspela Høgre har kome med, men har
ingenting mot ei evaluering. - Evaluering gjev oss moglegheit til å bli høyrt og
gjera arbeidet endå betre. Men ei evaluering må byggje på fakta og ikkje lause
påstandar, meiner ho. Sanner avviser fleire av påstandane Høgre har kome med. -
Den sosiale aktiviteten er den same no som då me heldt til på Kviteseid hotell.
Mellom anna har kyrkjemenigheiten ei samling kvar tredje veke og me inviterer
med jamne mellomrom til samkomer med bygdas folk, hevdar Sanner. Ho har heller
aldri høyrt noko frå dei 20 som har fått varig opphald i bygda om at dei blir
hemma i integreringa av asylsøkjarane. Det desentraliserte mottaket ser ho
heller ikkje som dårleg. Tvert om ser både ho og UDI mange fordelar. - Sentrale
styresmakter har sett fordelane av desentralisering og ynskjer at fleire mottak
skal drivast slik som i Kviteseid, påstår ho. - Me har ikkje fått ei einaste
klage frå huseigarar eller naboar om at bebuarane våre skaper problem for
nabolaget, legg ho til. - Brukar ikkje dei kommunale tenestene meir enn andre -
I motsetnad til mange andre stader har mottaket i Kviteseid tilsett sjukepleiar
sjølv. Ho «silar» behovet for legehjelp. Statistikken viser at bruk av kommunale
legetenester er lågare for bebuarane på mottaket enn for resten av innbyggjarane
i Kviteseid, seier Sanner. Mottaksleiaren er heller ikkje samd med Ruud i at
personell innan skule, helse og sosialtenesta manglar kompetanse. - Alle dei me
har treft i desse etatane er engasjerte og kompetente personar, seier ho.
Påstandane om stor kriminalitet blir også kontant avvist av mottaksleiaren. - Eg
har oversikt over saker som gjeld bebuarane våre, og kan opplyse at dei ikkje er
meir kriminelle enn me som er født her i landet, hevdar ho. - Ein av bebuarane
våre har desverre gjort fleire lovbrot i Kviteseid, men han er arrestert og sett
i varetekt. Han kjem ikkje tilbake til bygda, forklarar ho for å vise at
rettsapparatet fungerar for asylsøkjarane også. Sanner dreg også fram det gode
samarbeidet mottaket har med lensmannskontoret og at dei saman går inn for å
førebyggje kriminalitet. - Om det er noko lensmannen i Kviteseid vil minne om
eller opplyse, blir det straks teke opp i møte på mottaket, forsikrar ho.
Mottaksleiaren er skeptisk til både innhaldet og tidspunktet rett før valet for
Høgres utspel. - Slike udokumenterte påstandar som Høgre set fram midt i
valkampen kan byggje opp under framandfrykt og hat og få fram mykje grums. Det
var vel ikkje meininga, spør Sanner. 

Sanner ynskjer også å peike på dei positive sidene ved å ha eit mottak i bygda.
Dei blei ikkje nemnt i det heile i Høgres utspel, hevdar ho. - Mottaket gjev sju
arbeidsplassar, me betalar 100.000 kroner i månaden i husleige til fleire
huseigarar og bebuarane handlar for minst 200.000 kroner i månaden i
daglegvareforretningane. I tillegg kjem andre ringverknader som kjøp i andre
forretningar, oppdrag til handverkarar og anna, seier ho. Kviteseid mottek også
375.000 kroner i året i tillegg til auka rammetilskot som vertskommune for
asylmottaket. - Me ynskjer ei evaluering velkommen, men krev at misnøye og
negative opplevingar kjem til oss før det blir sett fram som fakta. Me ser fram
til dialog, diskusjon og samarbeid, uansett kven som vinn valet i Kviteseid, men
synest det er eit rimeleg krav at evalueringa byggjer på fakta, ikkje lause
påstandar, avsluttar mottaksleiar Sanner. 

Turid Syftestad i Kviteseid har røysta Høgre i mange år. Nå er den tid forbi. -
Eg er oppskaka og fullstendig sjokkert over at Kviteseid Høgre kan tillate seg å
kome med eit slikt valkamputspel. Det vitnar om mangelfull menneskeleg innsikt,
meiner Turid Syftestad. 

Syftestad synest Høgres utspel om å leggje ned asylmottaket tyder på redsle for
det ukjende. - Når det kjem nye menneske til ein liten stad vil det nødvendigvis
bli meir av alt - både av det som er negativt og det som er positivt. Men samla
sett kjem Kviteseid til å bli eit fattigare samfunn om asylmottaket leggjast
ned. Det er redsla for det ukjende og uvisse kring eigen identitet som får Høgre
til å fremje at asylsøkjarane bør reise herifrå, hevdar Turid Syftestad. Ho
meiner saka er samansett av fleire aspekt. - Det er ikkje haldbart å hevde at
det er ugunstig at asylsøkjarane bur spreidd. Det er denne spreidde busetjinga
som er best for alle partar. Når asylsøkjarane bur spreidd blir dei lettare for
dei å bli ein del av Kviteseid-samfunnet. Det er også mykje lettare for
kviteseidingar å kome på besøk til asylsøkjarane dersom dei bur under meir
normale forhold samanlikna med det å bu i eit mottak, påpeikar Syftestad. 

Turid Syftestad er viss på at barn og unge i Kviteseid kjem til å gå glipp av
mykje lærdom dersom asylsøkjarane forsvinn. - Unge i Kviteseid kjem til å sigle
akterut samanlikna med unge på større stader. Dersom asylsøkjarane forsvinn vil
dei unge miste sjansen til å bli kjende med nye kulturar, språk, mattradisjonar
og ulike haldningar til livet. Det er svært verdfullt for både unge og eldre å
få eit vidsyn utover sitt eige, meiner ho. Ho synest det ser ut som om ein del
politikarar prøvar å verne om seg sjølve. - Det blir ei fiktiv verning. Verda
utanfor Kviteseid rasar framover. Det er her me må hengje med. Me kan ikkje
stoppe utviklinga og isolere oss. Det går fint an å bevare eigenidentitet sjølv
om me er opne for andre, kommenterer Turid Syftestad. - Grunnlause skuldingar
frå Senterpartiet 

- Mindre kroner i omløp 

Styrka kommune-økonomi 

Listetoppane til FrP i Vest-Telemark er oppgjevne over utspelet frå Sp-toppane
om at Vest-Telemark blir rasert med FrP-politikk. - Useriøst og feil, meiner
Tarjei Skræi, formann i Seljord FrP. 

FrP-toppane er oppgjeven over skuldingane frå Senterpartiet om at FrP-politikk
raserar Vest-Telemark. Her representert ved (f.v.) Tarjei Skræi, formann Seljord
FrP, Astrid Fladberg, formann Tokke FrP og Tore Damberg, listetopp for Vinje
FrP. 

- Jon Inge Nordbø og Torstein Tveito demonstrerar sin mangel på seriøsitet. Ved
hjelp av eit fullstendig feil reknestykke hevdar dei at Vest-Telemark vil tape
40 millionar med FrPs politikk. Dette er riv ruskande gale, og har ingenting i
ein seriøs valkamp å gjere, seier Tarjei Skræi, formann i Seljord FrP. - Det er
lågmål som fyrar opp under fordommar om at FrP raserar bygdene, held han fram.
Det var i torsdagens utgåve av VTB at listetoppane for Senterpartiet i Nissedal
og Kviteseid, Jon Inge Nordbø og Torstein Tveito, hevda at alle kommunane i
Vest-Telemark ville tape om FrP sitt framlegg til statsbudsjett blir vedteke. -
Framlegget betyr ei enorm forfordeling av sentrale kommunar og uttapping av
distriktskommunar, sa Jon Inge Nordbø. 

Tarjei Skræi er oppgjeven og meiner dei to svartmålar FrPs politikk utan å ha
kunnskap om kva politikken handlar om. - FrP ynskjer ei heilt anna finansiering
av grunnleggjande velferdsoppgåver. Me vil ha ein statleg finansiering av
eldreomsorg, helse og skuletilbod. Kommunane skal vere ansvarleg for at tilbodet
er der, men betalinga for tenestene skal bli halde utanfor kommunebudsjettet og
koma som stykkprisfinansiering frå staten, forklarar Skræi. - På denne måten
lyftar me store utgifter frå kommunebudsjettet, og fylgjeleg blir det mindre
kroner i omløp i budsjetta, legg han til. FrP vil gje eldre høve til å velje
sjølve kva omsorgsheim dei vil bu på, og at betalinga for dette skal gå via dei
lokale trygdekontora. - Slik sikrar vi eit skikkeleg tilbod til alle som treng
omsorg ute i kommunane, meiner Skræi. 

Han synest det er på sin plass å påpeike at når Statistisk sentralbyrå bereknar
deira alternative statsbudsjett er konklusjonen klar: - Kommunane får styrka
økonomi med FrP, hevdar Tarjei Skræi, stikk i strid med Nordbø og Tveito sine
framtidsspådomar. - FrP sin politikk er øydeleggjande for distrikta, hevda
Tveito i VTB og meinte det ikkje var samsvar mellom Framstegspartiet sentralt og
lokalt. I fylgje Sp sitt reknestykke vil FrP sitt framlegg om å innlemme
regionaltilskotet og basistilskotet til kommunane i det generelle
innbyggjartilskotet føre til 40,9 millionar kroner mindre til Vest-Telemark,
inkludert Hjartdal. Dei minste kommunane vil få størst minus, hevda Tveito og
Nordbø. Skræi minner om at dei to partia var med på å gje kommunane betre
økonomi ved sist budsjettvedtak. - I fjor haust var nettopp Framstegspartiet med
på å vedta at kommunane fekk 1,5 milliardar meir. Då røysta FrP saman med SV, Ap
og Sp, seier Skræi. Jordeplegraut frå generasjon til generasjon 

Fyrste klasse ut 

Varm jordeplegraut og kald jordeplegraut. Jordeplegraut steikt i panna, på takka
og i vaffeljern. 

Øystein Bakås Råmunddal (6. klasse) (fremst) og Harald Lauvik Gjelstad (7.
klasse) likar å lage vaflar av jordeplegraut. I bakgrunnen Ingebjørg Bjåland frå
Morgedal Bygdekvinnelag. 

Skaut på skallen. Forkle kring livet. Kjevlet i handa. Og mjøl i raudlette, små
fjes. Mjøl ligg det på benken òg. Mjøl og deig, deig og mjøl. Om kvarandre.
Grautleiven som skal på takka må vere tynn, men ikkje for tynn. Leiven skal vere
passeleg å jobbe med, seier kjeringane som har greie på slikt. Men før
jordeplegrauten blei til leivar på takka, lappar i panna og røre i vaffeljernet,
laga ungane jordeplegraut på tradisjonelt vis. Med karva jordeple koka til dei
er møyre, stampa saman med mjøl og salt til grauten blir glatt, klumpfri og så
stiv at han kan bli forma på tallerken med mykje, godt smør i eit auge på
midten. 

Det var dei sju elevane i sjette- og sjuandeklasse ved Brunkeberg skule som
hadde skaut på skallane og forkle kring livet, kjevla i hendene og raudlette
fjes tysdag for ei veke sidan. Då gjekk startskotet for stafetten «Frå ord til
rett på bord» - eit initiativ frå Noregs Bygdekvinnelag. Målet for stafetten er
å skape større identitet, auke kunnskapen kring lokal tradisjonsmat og styrkje
matkulturen i heimkunnskapsundervisinga. Noregs Bygdekvinnelag samarbeider med
ulike skular rundt om i landet, og lokallaga vender seg til ein eller fleire
skular i kommunen og tilbyr seg å vere med å lage ein rett som har tradisjon i
kommunen eller distriktet. Stafetten er landsomfattande og skal femne om alle
fylka. Brunkeberg var fyrst ut av samtlege skular i landet, og det var Morgedal
Bygdekvinnelag, med Ingebjørg Bjåland i brodden, som lærde ungane å lage
jordeplegraut tysdag. - Det er viktig å lære ungane å lage tradisjonsmat. Dersom
dei ikkje lærer det nå, vil mykje av kunnskapen forsvinne, seier Ingebjørg
Bjåland i bygdekvinnelaget. - Det er kjempemoro å lage jordeplegraut. Også er
det veldig godt, forsikrar Linda Omtveit (6. klasse). - Den handborne lærdomen
er gull verdt. Det er denne måten å lære på som gjer nye generasjonar
interesserte i eiga historie. Det å kunne dra nytte av ressurssterke
bygdekvinner i skuletida er glimrande, seier Tove Ødeskaug, leiar i Noregs
Bygdekvinnelag. Som ein del av stafetten skal elevane skrive ned oppskriftene og
framgangsmåtane dei har lært av bygdekvinnene. Desse opplysningane blir lagt i
ei tine, og kjem sidan til å bli samla inn att av Noregs Bygdekvinnelag. 

I øvre delar av Telemark har jordeplegrauten vore i bruk så langt tilbake ein
kan hugse. I eldre tider var jordeplegrauten, koka av byggmjøl, eit fast måltid
kvar dag heile året. I seinare tid blei grauten for det meste laga om hausten av
nyjordeple. Jordeplegrauten blei oftast bruka til kveldsmat. Blei det noko att
(kaldgraut) blei grauten skore opp i skiver og steikt i fleskefeitt. I tidlegare
tider bruka dei òg å slå varm mjølk over den kalde grauten. Dugnad gav ny
barnehage 

Heile bygda i sving 

Takkar kommunen 

Dugnadsviljuge åmotsdølar skal ha mykje av æra for at småtassane i bygda kan
boltre seg i flunkande nye barnehagelokale. 

Kjetil Andreas Haugetuft (øvst frå venstre), Sandra Bunes, Ingrid Listaul, Maria
Listaul, Signe Marie Aase (nede frå venstre), Anne Listaul (på Signe Maries
fang), Nina Gjessing, Olav Bjørn Kultan Heddejord og Jonas Aase (framme) utgjer
Åmotsdal barnehage. Onsdag feira dei at feira nybygget står klart. 

- Me har fest fordi. Fordi, atte... Me et kaker og gele og drikk brus fordi at
me feirar den nye barnehagen kåns. Det er derfor me har fest, forsikrar ein tri
år gamal åmotsdøl. Fleire barnehageungar vil også forklare kvifor det feirast. -
På ein måte har me fått ny barnehage fordi snikkarane har bygt eit hus innatt
det huset som stod her frå før. Når nokon får ny barnehage må dei ete kake og
godteri, informerer ungane. 

Grendehuset i Åmotsdal blir nytta både til skule, barnehage og som samlingsplass
for bygdefolket. Bygget blir også bruka av ulike lag og organisasjonar i bygda.
Onsdag i førre veke blei det markert opning av nytt tilbygg ved grendehuset. -
Som vanleg er i Åmotsdal, har både foreldre og bygdefolk vore velviljen sjølv.
Det er tydeleg at folk i Åmotsdal er opptekne av bygda si og har lyst å take
vare på ho. På ein eller annan måte har alle i bygda vore med å ytt sitt også
denne venda. Heile bygda har æra for at barnehagetilbygget blei ein realitet,
fortel styrar i barnehagen, Elin Listaul. Tilbygget skal primært brukast som
barnehage, men også lag og foreiningar skal få glede av nybygget. - Me har jamt
vore fleksible og lagt til rette for kvarandre i Åmotsdal. Det er klart at også
andre skal ha glede av nybygget. Barnehagen kjem til å bruke bygget fast kvar
måndag, onsdag og fredag. Men utover desse tidspunkta skal bygget kunne nyttast
vederlagsfritt til dei som har bruk for det, seier Listaul. 

I tillegg til ein god slump eigeninnsats av åmotsdølane i form av både kroner og
krefter, har Seljord kommune også bidrege økonomisk. Sjølve tilbygget er sett
opp av snikkarar, men mykje av arbeidet elles er utført på dugnad. - Me er
takksame for støtta me har fengje frå kommunen, seier barnehageassistentane Tove
L. Aase og Reidun Groven. Nybygget inneheld areal til mellom anna leik og ulike
aktivitetar, personalrom og kontor. - Me er veldig godt fornøgde med bygget.
Nybygget oppfyller ynskja våre, seier Listaul, Aase og Groven. Åmotsdal
barnehage * Ni ungar * Tri tilsette * Held ope måndag, onsdag og fredag *
Heildagstilbod frå klokka 07.30-16.30 * Korttidstilbod frå klokka 09.00-14.00
Frå Holmestrand til Loch Ness 

Redningsaksjon 

Farvel, Noreg 

Løgleg dialekt 

Tri mann tett i tett 

Fredag 11. juli var me endeleg klare til å dra på langturen me har snakka og
drømt om i lang tid, og som ein del bygdefolk ikkje hadde store trua på at me
skulle greie å gjennomføre. Det kjentes derfor godt å forlate kaia og vite at nå
var reisa i gang. Eg trur det var Steinar som følte det mest på kroppen, og i
augekroken blinka ei lita tåre då familien hans stod på kaia og vinka oss farvel
ut frå Holmestrand. 

Eivind får hjelp av Håkon slik at utseende blir teke vare på. 

Laurdag 12. juli la Eivind Berge frå Brunkeberg, Håkon Grestad frå Ordal,
Steinar Johansen frå Holmestrand og Siri Straumsnes frå Vrådal (sistnemnde med
på fyrste etappen) ut på sitt livs eventyr. Fyrste etappe gjekk frå Tønsberg til
Inverness i Skottland. Derifrå har dei sigla Caledoniakanalen gjennom Skottland,
langs Irskekysten og fram til kysten av Spania og Portugal. Nå er trioen i
Portugal. Dette reisebrevet blei sendt 11. august. Medan Steinar stod med tårer
i augekroken, og tankar om han hadde gjort det rette valet, var me andre i gang
med å få kontroll på skuta. Motvind og duskregn var det som møtte oss då me
tøffa utover. 

Etter om lag to timar var me komne utanfor Bastøy, og me såg noko som låg og
dreiv i vatnet. Med dei få sjøkunnskapene me har, fann me ut at detta måtte
sjekkast ut. Då me nærma oss såg me at det var ei redningsflåte som hadde blåse
seg opp, og at det sat ein gamal mann oppi som prøva å padle flåten mot land. Me
festa flåten og hjelpte karen opp i båten. Det viste seg at det var ein gamal
kar på 79 år som hadde gått på grunn med skuta si. I eit par dagar hadde han
vinka til folk for å få hjelp, men då ingen kom for å hjelpe han, blåste han
like gjerne opp redningsflåten. Trygt teke vare på og plassert inne i salongen
fann me fram sjokolade, kjeks og cola til han. To boksar frå colalageret til
Eivind gjekk ned på kort tid. Den nyinstallerte Mikuni båtvarmaren fekk me også
testa, og det tok ikkje lang tid før karen kvikna til. Vidare bar det inn til
Horten, der me vart møtt av politiet som me hadde kalla opp på VHF´n. Planen
denne dagen var at me skulle koma oss til Langesund, der ein aldri så liten
avskjedsfest skulle finne stad, men på grunn av redningsaksjonen måtte me ta oss
inn til Tønsberg i staden. Vel framme i Tønsberg fekk me besøk av ein gjeng
bygdefolk som var med og laga ein flott avskjedfest saman med oss. Dagen etter
bar det vidare langs norskekysten og mot Mandal som me hadde sett ut som eit
fint mål før turen over Nordsjøen. Det tok ikkje lang tid før me merka at me
hadde vore i festleg lag dagen før. Ein etter ein vart me liggande med hovudet
over rekka for å spy. 

I Mandal vart me liggande eit par dagar for å klargjere båten og handle
nødvendig utstyr og mat. Rundt midnatt var me klare for avreise og fyrste
stoppen kom etter berre nokre få minuttar, men kun for eit nattbad. Etter ein
svært varm dag med mykje klargjering på båten, var det godt å få seg ein
dukkert. Eivind fekk prøve saltvatnsåpa si som han var svært spent på om
fungerte, og det må den ha gjort for Eivind lukta veldig godt etterpå. Mens
mørkret seig på, vart me enige om at det var mest praktisk å vere to på vakt den
fyrste tida. Steinar og Håkon byrja mens Eivind og Siri la seg til å sove. Fire
timar på og fire timar av. Etter eit par timar susa me forbi Lindesnes, der
fyrtårnet blinka veg for kån. Vakthavande sine tankar gjekk til «71 grader
Nord»-gjengen som har starta mange av sine turar nettopp på Lindesnes, og
akkurat som kån hatt ein spennande og utfordrande tur framfor seg. Med vind fra
aust tok det ikkje lang tid før Redbull gjekk for fulle segl og Noregs land vart
fjernare og fjernare ut i det blå. 

Etter tri og eit halvt døgns silkeseilas kom me fram til byen Inverness. Det var
godt å komme på land å kjenne fast grunn under beina. Det tok litt tid før
gynginga i beina forsvann og me fekk «landgange». Dagane i Inverness vart bruka
til å slappe av - noko alle synest var godt. Den skotske dialekten har ikkje
vore like lett å forstå, så det hender me tenkjer tilbake på engelsktimane og
angrar for at me ikkje følgde betre med. Då er det godt me har Steinar ombord.
Han er ikkje redd for å prøve seg, og er flink i språk. Men me andre blir òg
flinkare etter kvart. Me lærer nye ord for kvar dag som gjeng. Caledoniakanalen
liknar mykje på Telemarksvassdraget med mange sluser, fjell og åsar på begge
sider. Kanskje litt meir idyllisk, men ikkje like rått og brutalt som kanalen
der heime. På Caledoniakanalen ligg også Loch Ness og med den nyinnkjøpte
havfiskestonga prøvde me fiskelykka. Målet var å fiske Nessi, men ho var ikkje
noko særleg bitevillig! 

Å bu tri mann på ti meter båt kan være nokså krevjande. Alt føregår på få
rutemeter og det er svært liten sjanse til å stikke seg vekk. Den fyrste tida
har nok vore litt ekstra spesiell då me skal bli vande med både båtlivet og det
å bu så tett på kvarandre. Det meste av tida er me ikkje meir enn ei armlengde
fra kvarandre og det meste av det ein gjer blir både sett og registrert. Det kan
nok hende at det til tider hadde vore godt å sleppe å måtte forklare kvifor ein
gjer ting på sin eigen måte og sloppe råd om korleis ting burde vore gjort. Men
stort sett fungerer det bra. Og venner, ja det er me framleis! Mat er eit svært
viktig element ombord og ei stor utfordring for den som skal lage den. Her blir
det forska med ulike samansetjingar av ingrediensar og krydder. Vanleg steikeomn
har me ikkje ombord, men me har ein liten firkanta aluminiumsboks som gjer same
nytten. I byrjinga vart det litt prøving og feiling med justering av varmen frå
primusen, og det tok ikkje lang tid før det brann hol i botnplata. Men etter
litt bruk har det nå blitt trylla fram dei deiligaste rettar, som for eksempel
ovnbakte poteter og sjokoladekake. I skrivande stund ligg me i Cork, ein by
heilt sør i Irland. Her klargjer me båten nok ein gong, i tillegg til oss
sjølve, for turen over Biscaya. Biscaya blir rekna for å være eit av dei
farlegaste havstrekka i verda, så detta kan bli spennande. Men med topp
tryggleiksutstyr og nå også litt kunnskap om segling reknar me med at dette skal
gå bra. Litt spennande hadde det jo òg vore om me kunne få sjå kva havet har å
by på. Til alle der heime, så vil me bare sei at me så langt på turen har det
meget bra! Lyrisk festkveld for Aslaug Vaa 

Stor aldersskilnad 

Fjernsynsintervju 

Urframsyning 

Soloprosjekt 

Lyrikaren Aslaug Vaa var i sentrum då 650 personar vitja litteraturdagane i
Vinje i helga. Odd Nordstoga og Øyonn Groven Myhren hadde urframføring av ny
tone til Vaa sitt mest kjende dikt: «So rodde dei fjordan», og avslutta
festkvelden med diktsyklusen «Nivelkinn». Berge Furre blei tildelt
Storegutprisen i Edland laurdag. Han takka ein gard i Kilegrend i Fyresdal for
nynorsken sin. 

Odd Nordstoga og Øyonn Groven Myhren underheldt med kjempesuksessen «Nivelkinn»
på litteraturdagane i Vinje i helga. 

Då verken ordførar eller varaordførar kunne kome, fekk Arne Vinje sin elddåp som
ordførar då han opna dei tredje litteraturdagane i Vinje. - De får orsaka at de
må ta til takke med noko så simpelt som ein påtroppande ordførar, opna Vinje til
humring frå 150 frammøtte på Vinjar. Han sa i si tale at det ikkje var så viktig
om Aslaug Vaa var frå Rauland eller Kviteseid. - Det er tekstane som betyr noko.
Aslaug Vaa er ikkje ei vare, men ei gåve. Ho skreiv dikt som førte
samfunnslitteraturen vidare, sa Vinje i opningstala. 

Fredagskvelden var det mennesket Aslaug Vaa som blei presentert. Venninna Birgit
Gjernes gjorde publikum kjent med lyrikaren. Dei møtte kvarandre fyrste gong då
Gjernes var 28 år og Vaa meir enn dobbelt så gamal. Til trass for den store
aldersskilnaden fann dei to raskt tonen. - Me hadde mykje å snakke om frå fyrste
stund og blei gode venner, sjølv om ho høyrde til annen generasjon, sa Gjernes i
foredraget som fekk kveldens kraftigaste applaus. Ho fortalde historia om
150-års festen for Ivar Aasen på Akershus festning. Regjeringa hadde bestemt at
Aasen skulle feirast med fråhaldsfest. - Gjestene blei servert lunken ingefærøl,
minnest Gjernes. - Utpå kvelden kom statsminister Gerhardsen bort og helsa på
Aslaug Vaa. Han var fråhaldsmann. Brått sa Aslaug: «Nei, no er eg full, så no
lyt eg heim att». Og så lo ho. Det blei heilt stille, før alle saman lo.
Statsministeren rista på hovudet og lo med, fortalde Gjernes for å understreke
Ragnvald Skrede sin påstand om at Vaa var den same kvar ho var. - Enten ho sat
på Teaterkaféen eller om ho dansa sokkelesten oppi Rauland, sa den tidlegare
kulturmedarbeidaren i NRK radio. 

Gjernes lét dei frammøtte bli kjent med Aslaug Vaa frå barndomen i Telemark,
ekteskapet med Ola Raknes, livet i storbyane i Europa og sjølvsagt lyrikaren
Aslaug Vaa. Endå betre kjent med mennesket Aslaug Vaa blei publikum då dei fekk
sjå eit fjernsynsintervju på storskjerm frå 75-årsdagen hennar. Programmet hadde
tittelen: «Ein lyrikar - eit tema: Aslaug Vaa». Her las ho fleire av sine eigne
dikt. Sondre Bratland og Ellen Nordstoga underheldt musikalsk fredag. Bratland
hadde sett melodi til diktet «Mot haust» og Nordstoga steppa inn då Marit Vaagen
Lilleland måtte melda avbod grunna sjukdom. 

Laurdag var det produksjonane til Aslaug Vaa som stod i sentrum på
litteraturdagane. 250 frammøtte fekk oppleve Odd Nordstoga og Øyonn Groven
Myhren med urframsyning av Aslaug Vaa sitt mest kjende dikt: «So rodde dei
fjordan». Bestillingsverket på tri minutt blei i kortaste laget, og duoen gav
publikum ein ekstra bonus med «Den seine sommarnatt» og «Vaka og venta». - Det
er moro å bli invitert, men samtidig er det vanskeleg å setje ny melodi til «So
rodde dei fjordan». Dei fleste som har møtt fram her er Aslaug Vaa-fans og alle
har si oppfatning av diktet, seier Odd Nordstoga. - Det blir som å måle eit rom
som har ein nydeleg blåfarge om til grønt, legg Øyonn Groven Myhren til.
Professor Leif Mæhle heldt foredrag om Aslaug Vaa. Han meiner Vaa ho brukte ord
som tryllestavar i diktinga si. - Aslaug var ein aktiv og levande personlegdom
som var oppteken av medmenneska, sa Mæhle. Odd Nordstoga og Øyonn Groven Myhren
avslutta kvelden med «Nivelkinn». Ei framsyning dei har hatt stor suksess med og
framført rundt 50 gonger. «Nivelkinn» er ein diktsyklus henta frå den fyrste
diktsamlinga til Aslaug Vaa. I diktet er Nivelkinn mest for ein fantasiplass å
rekne. Likefullt er det ein plass i heiene i Vest-Telemark. Både på
Morgedalsheii og Flekstveitheii er det stølar som ber namnet Nivelkinn.
Handlinga er eit trekantdrama mellom ekteparet Stabbe og Gyri og bestekameraten
til Stabbe, Jo. 

For tida held Øyonn Groven Myhren og Odd Nordstoga på med kvar sine
soloprosjekt. Båe slepp plate på nyåret. Men det kan framleis bli meir
«Nivelkinn». - Me tek det som det kjem. Det går greitt å koordinere når me bare
er to, kjem det bestillingar kan det nok bli «Nivelkinn» neste år også, seier
Groven Myhren. Det var ho som introduserte Odd for diktinga til Aslaug Vaa. - Eg
hadde ikkje lest så mykje av Aslaug Vaa før Øyonn introduserte meg henne. Det er
nemleg Øyonn som er den intellektuelle av oss, ler Nordstoga. Ragnvald
Christenson, leiar i styret for litteraturdagane, er strålande fornøgd med årets
arrangement som blei besøkt av meir enn 650 personar dei tri dagane. - Me har
funne ein mal og eit fundament me brukar kvart år. Opningskvelden blir publikum
kjent med mennesket og laurdag er det produksjonane me set fokus på, forklarar
Christenson. Sundag var det høve til å vitje fødestaden til Aslaug Vaa på
Rauland. Det var óg tilbod om omvisning til stadene knytt til Storegut og Dyre
Vaa-samlingane. I fjor var Halldis Moren Vesaas tema på litteraturdagane og året
før var Åsmund Olavsson Vinje i sentrum. 

Samarbeid kan gje kommunesamanslåing 

Open prosess 

Framskuvar samanslåing? 

- Målet er ikkje samanslåing 

Formannskapa i Kviteseid og Nissedal var onsdag samla på eit historisk møte for
å diskutere auka samarbeid. - Eg vil gå inn i prosessen med så opne augo at eg
også vil ha høvet til å sjå om me friviljug får kommunesamanslåing, sa
nissedølen, varaordførar Knut Martin Felle (Sp). Gunnar Ruud, varaordførar og
Høgre-politikar frå Kviteseid, er samd med Felle. - Målet vårt er ikkje
kommunesamanslåing, men lykkast me med samarbeidet kan det vere naturleg å slå
seg saman. Då har samanslåingsprosessen kome innafrå og ikkje utanfrå. Det er
positivt, utdjupar Felle og Ruud til VTB. Nissedølen Kjell Asbjørn Solberg (Ap)
sa klart ifrå at for han er det uaktuelt å diskutere kommunesamanslåing i
samarbeidsprosessen. 

Nissedal-ordførar Øyvind Tveit (t.v.) og Kviteseid-ordførar Karin Maria Larsen
fekk klare signal frå Knut Martin Felle. Blir samarbeidet positivt mellom dei to
kommunane vil Felle ikkje utelukke at det endar med samanslåing. 

Rådmennene i dei to kommunane hadde laga ei felles sak om mandat for ei
styringsgruppe, konkrete forslag til samarbeidsområde og ei intensjonsavtale.
Formannskapa diskuterte framlegget, som skal vidare til avgjerd i kommunestyra.
Varaordførar i Nissedal og Senterparti-politikar Knut Martin Felle gav på
fellesmøtet klare signal om at han er open for breie diskusjonar i
samarbeidsprosessen dei to kommunane er på full veg inn i. 

- Eg vil gå inn i prosessen med så opne augo at eg også vil ha høvet til å sjå
om me friviljug får kommunesamanslåing, sa Felle. - I prosessen me nå går inn i
bør me vere opne for å ha kommunesamanslåing som tema. Me bør ikkje vere redde
for å drøfte dette, meinte varaordførar i Kviteseid og Høgre-politikar Gunnar
Ruud. Kviteseid-ordførar Karin Maria Larsen (Ap) sa klart ifrå at det ikkje bør
stå noko om samanslåing i mandatet styringsgruppa skal jobbe etter. Nissedølen
Kjell Asbjørn Solberg (Ap) sa like klart ifrå at for han er det uaktuelt å
diskutere kommunesamanslåing i samarbeidsprosessen. 

- Kommunenamnet Nissedal betyr veldig mykje å halde på, slo Solberg fast. - Det
er negativt forteikn å gå inn i prosessen bare med tanke på samarbeid,
replisserte Felle. Nissedølen Kåre Rønningen (Ap) meinte samarbeidsplanen mellom
Kviteseid og Nissedal er ei påskuving mot kommunesamanslåing. - Samanslåing av
kommunar kjem om me vil eller ikkje. Eg trur Stortinget og Regjeringa kan kome
til å bruke Kviteseid og Nissedal som døme og seie at her fungerer samarbeidet.
Derfor kan slike kommunar slå seg saman, sa Rønningen. Nissedal-ordførar Øyvind
Tveit minna om det han har sagt tidlegare: Det viktigaste framover er at ein
klarer å gje innbyggjarane så gode tenester som råd. 

Formannskapa konkluderte med å ikkje nemne noko om kommunesamanslåing i
mandatet. Men temaet kan kome fram i samarbeidsprosessen som er starta. Etter
møtet spurde VTB varaordførar Felle om samarbeidet mellom Kviteseid og Nissedal
kan bli så positivt og bra at kommunane friviljug slår seg saman. - Blir
samarbeidet positivt vil eg vil ikkje utelukke at det kan ende med samanslåing,
svara Felle. Varaordførar Ruud sa seg samd med Felle. - Målet vårt er ikkje
kommunesamanslåing, men lykkast me med samarbeidet kan det vere naturleg å slå
seg saman. Då har samanslåingsprosessen kome innafrå og ikkje utanfrå. Det er
positivt, slår både Felle og Ruud fast. Avviser reglar for lydforsterking 

Plaga av sterk lyd 

Ingen heimel 

Dyrskuns prinsipp 

Mot Venstres eine stemme avviste kommunestyret i Seljord torsdag å laga reglar
for bruk av lydforsterkaranlegg på Dyrskuplassen. 

Venstres Gudmund Mangerud var aleine om å ønskje reglar for bruk av
lydforsterkaranlegg på Dyrskuplassen. 

Seljord Venstre bad i ein interpellasjon kommunestyret påleggje rådmannen, i
samråd og samarbeid med miljøvernavdelinga hjå Fylkesmannen eller Statens
forurensingstilsyn, å koma med framlegg til reglar for bruk av
lydforsterkaranlegg i samband med arrangement på Dyrskuplassen. - Reglande må
vera presise slik at det er lett objektivt å avgjera brot på dei, skriv Venstre
i framlegget. 

Seljord Venstre viser til at Dyrskuplassen tidlegare bare blei nytta tri
hektiske dagar om hausten, medan det no er arrangement heile sommaren. - Ved
fleire av desse arrangementa har det blitt nytta lydforsterkaranlegg på dag-,
kvelds- og nattestid. Spesielt har lyden vore sterk i samband med ulike
musikkfestivalar, skriv Venstre. Partiet minner om at det ligg eit hundretals
bustadar rundt plassen, og sjukeheimen er plassert i lia nord for plassen. - Det
har opp gjennom åra kome mange klager frå folk som bur i det aktuelle området,
og som kjenner seg plaga av den sterke lyden, meiner Venstre. 

Ordførar Edvard Mæland (Høgre) oppfatta interpellsasjonen frå Venstre som eit
uttrykk for misnøye med aktiviteten på Dyrskuplassen. - Eg delar ikkje den
oppfatninga. Tvert om meiner eg utviklinga har vore positiv for Seljord. Eg er
glad for at me har plassen og at han blir bruka så mykje, sa Mæland. Ordføraren
opplyste at rådmannen har undersøkt om kommunen har nokon lovheimel for å setja
reglar om lyd frå arrangement på plassen. Han konkluderte med at slik heimel
ikkje finst, bortsett frå at kommunelegen kan regulere viss det er snakk om
helseskadeleg støy. - Etter dei lydmålingane som er gjort, er ikkje støyen
helseskadeleg. Men sjølvsagt kan irritasjonen bli så stor at han er
helseskadeleg, kommenterte ordførar Mæland lett sarkastisk. 

Venstres Gudmund Mangerud viste til at Dyrsku'n Arrangement sjølv har sett opp
prinsipp for utleige av plassen. Der heiter det mellom anna at plassen ikkje
skal nyttast til arrangement eller føretak som kan bli omdiskuterte på grunn av
stort alkoholkonsum, støy eller ubehag for naboar og lokalsamfunn. - Me er ikkje
imot aktivitetar på plassen, eller vil setja restriksjonar. Me er ute etter
reglar for bruk som er i samsvar med utleigars eigne prinsipp, rettleia
Mangerud. - Reglar for bruk kan ikkje tyde anna enn restriksjonar, meinte Edvard
Mæland. Han vedgjekk at støy kan vera til sjenanse, men kunngjorde òg mange
tilbakemeldingar om at støyen ikkje er sjenerande. - Dessutan gjeld det få
netter i året. Og viss Dyrsku'n Arrangement har eigne reglar, treng ikkje
kommunen laga reglar i tillegg, meinte ordføraren. Johan Søfteland (SV) var samd
i at det ville vera vanskeleg å setja restriksjonar på bruk av plassen. Men han
lura på om arrangørane av dei store musikkfestivalane, som tek inn store
inntekter, kunne bruke pengar på å byggje støyavskjerming. - Dyrsku'n
Arrangement har gjort ulike tiltak for å avgrense støyen, opplyste ordførar
Mæland. Dermed votera kommunestyret over Venstre-framlegget. Bare Venstres eine
representant støtta framlegget. Statsråd vitja Kviteseid 

Torsdag vitja utviklingsminister Ann Kristin Sydnes vestfylket. Det vart halde
eit intimt møte der statsråden fekk innsyn i Kviteseid kommune si næring,
særskilt innan reiseliv, og frustrasjon over dårleg vegstandard. 

Statsråd Ann Kristin Sydnes (t.h) og rådgjevar på stortinget, Ragnhild Mathisen,
lytta til dei frammøtte, og syntes møtet var interessant. 

Det vart eit intimt møte i Morgedal torsdag ettermiddag. Leiar i Kviteseid
Arbeiderparti, Wenche Haugen Riis, bad inn til ope møte. Representantar frå
turistnæringa og politikarar i Kviteseid kommune informerte statsråden om
Kviteseid si rolle som turistnæring, og frustrasjon rundt den elendige
vegstandaren. Ordførar i Kviteseid, Karin Maria Larsen, orienterte kort om
frustrasjon rundt dårlege vegar. - Veg og samferdsel er noko alle i vestfylket
brenn og kjempar for. Kviteseid er den største reiselivskommunen i fylket og det
er viktig at det skjer utbetringar innan samferdsel, for å auke sysselsetjing og
busetjing, ytra Larsen. Statsråden kom saman med rådgjevar frå stortinget
Ragnhild Mathisen og Arbeiderpartiets fyrste kandidat til stortinget, Sigvald
Oppebøen Hansen. Sydnes hadde hatt ein lang dag med besøk på mellom anna
Høgskulen i Bø og Seljord Vidaregåande skule. Ho innleia møtet med å fortelje at
nå var endeleg draumen om å kome til Morgedal oppfyllt. - Eg bur «midt i
Telemark» i Oslo, alle gatene i området der eg bur er oppkalla etter stadnavn
her i området, fortalte statsråden. Til dagleg jobbar Sydnes mykje utafor Noregs
landegrenser. Som utviklingsminister blir det bruka mykje tid til mellom anna
aids- og fattigdomsproblematikken i verdsamfunnet. Statsråden lytta til det dei
frammøtte presenterte, og meinte klart at det kan trekkas paralelle liner frå
korleis ein får til næringsutvikling her i landet og det ho jobbar med til
dagleg på sine reiser. Dagleg leiar på Norsk Skieventyr, Jakob Dyrkolbotn, heldt
innlegg. Her tok han opp turistnæringas plass i kommunen og tankar kring varer
og tenester. - Det er viktig å trekkje publikum til regionen og ikkje sende
varene me kan tilby vekk frå kommunen, uttala han. Sydnes var fornøgd etter
møtet i Morgedal. - Det var eit spanande møte, der eg har fått servert mange
gode tankar og innlegg kring turisme og samferdsel. Dette er heilt ulikt frå
mitt daglege arbeid, men likevel kan mange av punkta samanliknast med mine
arbeidsoppgåver. Eg tar det med meg videre, avslutta ho. Refsar fylket for laber
veginnsats 

Ein milliard til vegane 

Vil ha vedtak 

Stortingskandidatar må klargjere 

12 ordførarar frå Vest-, Midt- og Aust-Telemark går truleg saman og krev
handling for å få ein milliard kroner ekstra til vegane i fylket. I eit brev,
signert av dei fleste ordførarane like før VTB gjekk i trykken, bed dei
fylkespolitikarane og fylkesadministrasjonen kome langt meir på banen i vegsaka.
- Ein kan godt tolke brevet som ein refs til fylkespolitikarane og
fylkesadministrasjonen, som har ei avslappa haldning til vegsaka, seier Børge
Skårdal i Vest-Telemark Næringsutvikling. Ordførarane bed også
stortingskandidatane forplikte seg til å jobbe aktivt for ekstraløyvingar til
vegane i Telemark. 

Børge Skårdal seier ein godt kan tolke brevet frå dei 12 ordførarane som ein
refs til fylkespolitikarane og fylkesadministrasjonen, som han meiner har eit
avslappa forhold til vegproblema i Telemark 

Bjarne Bakken, ordførar i Notodden, Arne Storhaug, ordførar i Bø og Øyvind
Tveit, ordførar i Nissedal og styreleiar i Vest-Telemark Rådet, drøfta fredag
vegsituasjonen i Telemark. Resultatet er at to-tredelar av alle ordførarane i
fylket svært sannsynleg signerer eit brev som krev skikkeleg veginnsats både av
fylkespolitikarar, -administrasjonen og aktuelle stortingskandidatar. - Eg
reknar med at alle dei 12 ordførarane skriv under brevet i løpet av i dag. Det
som er spesielt med brevet er at så mange som 12 ordførarar signerer. Ein kan
godt tolke brevet som ein refs til fylkespolitikarane og fylkesadministrasjonen,
seier Børge Skårdal i Vest-Telemark Næringsutvikling, medan han ventar på
signaturen frå dei siste ordførarane. 

Ordførarane seier i klartekst at dei straks krev handling for å få ein milliard
kroner ekstra til vegane i Telemark. Det blir minna om ein elendig vegstandard
som skrik etter vedlikehald. Situasjonen gjev fylket store ulemper. Ekstramidlar
vil raskt bli tent inn att for vegfarande som nå blir straffa på pungen langt
meir enn ved å køyre i andre fylke. Ordførarane meiner vegproblemet både i
fylkestinget og generelt ikkje blir fokusert nok på. I staden blir
investeringsprosjektet Eidangertunnelen profilert på nasjonalt nivå. Dermed får
sentrale styresmakter eit inntrykk av at Telemark prioriterer jernbane og ikkje
vedlikehald av veg. - Poenget med brevet er å fokusere på vegvedlikehald, og
ikkje ta knekken på Eidangertunnelen, presiserer Skårdal. 

Han har registrert at det på fylkesplan blir diskutert vegvedlikehald. Men det
må langt sterkare krutt til for å få resultat. Skårdal meiner Telemark fylke nå
må lære seg å lade skikkeleg. - Telemark fylke har ikkje konkrete handlingar og
vedtak om vegvedlikehald som det ligg nok kraft bak. Det er eit ynskje om at
fylkespolitikarar og -administrasjonen kjem kraftig på banen i saka. Dei har
vore alt for rolege til nå. Dei har hatt ein avslappa haldning til saka, meiner
Skårdal. Ordførarane som står bak brevet meiner at fylkestinget i Telemark må
klargjere gjennom eit konkret vedtak at dei prioriterer vedlikehald av vegar.
Dessutan påleggje både politisk og administrativ leiing ein aktiv og pågåande
innsats for å få ekstraløyvingar til vegane i Telemark. Ordførarane bed om at
eit slikt vedtak blir fatta på fylkestinget i oktober. På same tid bed dei om
tilbakemelding korleis saka vil bli handsama. 

Ordførarane vender seg også til aktuelle stortingskandidatar og bed dei
forplikte seg til å prioritere vegvedlikehald og å arbeide aktivt for
ekstraløyvingar til vegane i Telemark når dei kjem på Stortinget. Ordførarane
bed kandidatane snarast om å offentleggjere si haldning i denne saka. Nytt
opprykk for Fyresdal ...men ikkje sikkert dei har lag neste år 

Kjappe kontringar 

Vil bli krinsmeister 

Ynskjer samarbeid 

Ein knapp heimesiger over Kjapp laurdag gjer at Fyresdal for andre året på rad
rykkjer opp ein divisjon. Nå spørs det om laget får nok spelarar neste år.
Trenar Øyvind Haugen ynskjer samarbeid med Treungen og Åmdal/Tokke. 

Fyresdal-trenar Øyvind Haugen jublar etter at laget for andre året på rad
rykkjer opp ein divisjon 

Med siger over Kjapp er Fyresdal klar for spel i 4. divisjon neste år. Mange
venta at Fyresdal skulle avgjere opprykket mot eit av botnlaga laurdag, men det
heldt hardt. Spelande trenar Øyvind Haugen gav heimelaget pangstart i
opningsminuttet. Etter eit langt utspel frå målvakt Øyvind Aas og deretter ein
duell mellom spelarar, kom ballen til trenaren. På halv volley med venstrebeinet
frå 20 meter strauk skotet inn i vinkelen. - Før kampen blei me enige om å
skyte. Eg sette standarden korleis det skulle vere, smiler målskårar Øyvind. 

Etter halvtimen var det Mikael Moen sin tur. Torgeir Haugen la pasning til frie
Mikael til høgre for seg. - Det var rimeleg lett å skåre. Det var bare å setje
foten til og leggje ballen i hjørnet. Eg var ganske sikker på at den kom til å
sitje i nettet, smiler Mikael etter kampen. 2-0 heldt seg til pause, men
Fyresdal kunne leia meir. Kjapp var aldri direkte farlege framom målvakt Aas. Ti
minuttar ut i andre omgang kunne lureskotet til Ove Taraldlien punktert kampen.
Kjapp-målvakta fekk så vidt vippa ballen slik at han kom i tverrliggaren.
Gjestene kontra kjapt og reduserte. Utlikninga kom etter 65 minuttar og då såg
det mørkt ut for Fyresdal. Men laget svara kjapt og gjekk med ein gong i angrep.
Eit frispark kom til hovudspesialisten Kjell Gjevestad. Han vann nikkeduellen
med ein brote Kjapp-forsvararar og via ein motstandar fauk ballen i nettet. 

- Eg stupa fram og blunda, ha, ha. Neidå, eg fekk bra treff på ein perfekt ball.
Han gjekk via ein motspelar og i mål, men hadde gått inn uansett, ha, ha, seier
Kjell i kjempehumør etter kampen. Det er ikkje så rart han er på lag. Skåringa
gav siger 3-2 og sikra opprykk lenge før serien er ferdig spela. - Me blei
slitne i 2. omgang. Me er ikkje godt nok trena. Fire spelarar på laget bur
heime, resten er borte på skule eller jobb, og derfor får me ikkje trena saman,
fortel trenar Haugen. Han legg til at laget trena godt i sommar, og at spelarane
flyt ein del på det nå. Eitt poeng til så er laget også krinsmeister. Haugen
trur laget skal klare å ta også den gulrota. - Grunnen til andre opprykket på
rad er ein veldig god laginnsats i ein samansveisa gjeng som har det moro,
konkluderer trenaren. Torleiv Hvistendahl, den andre i trenarduoen til Fyresdal,
hadde ikkje høve til å vere med på kampen mot Kjapp. 

Haugen meiner det er alt for tidleg å seie om han blir trenar også neste år. -
Det er ikkje sikkert me har lag ein gong, men me får jo håpe. Fyresdal har ikkje
nok spelarar, og må nok ha fire nye utanfrå. Eg kan tenkje meg eit samarbeid med
Treungen og Åmdal/Tokke. Det er vegen å gå, og då får me eit godt lag i 4.
divisjon også, meiner Haugen. - Få folk forbanna! 

Utan Ap og H 

Feilslått distriktspolitikk 

Distriktspoliti 

Styre sjølve 

Distriktspolitiske ekspertar 

Meldinga frå Mette Westlie, ei av føregangsopprørarane frå Finnmark, til
kampfellene for distrikta i Telemark var klar fredag kveld: - Få folk forbanna!

- Distriktspolitikken er feilslått, og politikarane veit det, refsa Mette
Westlie. Fredag hadde Tone Edland (t.v.) og kampfellene hennar invitert ei av
føregangsopprørarane frå Finnmarksopprøret til å drøfte distriktspolitikk i
Telemark. Bare tri av partia i fylket fann det bryet verdt å møte
distriktsopprørarane. 

Bare tri parti, SV, Sp og Frp, fann det bryet verdt å møte til ordskifte om
distriktspolitikk i Bø fredag kveld. - Me er ikkje nøgde med frammøtet. Desverre
var det nok litt for kort tid frå invitasjonen til møtet, seier Tone Edland, ei
av dei tri Telemarks-kvinnene som går i brodden for større åtgaum på distrikta i
valkampen. Med seg har ho Kjersti Versto Roheim frå Sauherad og Solveig Hellevik
frå Drangedal, og ei rekkje kvinner som har skrive under på oppropet deira. Om
ikkje frammøtet var det største, var engasjementet for ein distriktskamp
heilhuga frå om lag 30 frammøtte. 

Verre var det at dei to store partia, Arbeidarpartiet og Høgre, ikkje fann tid
til å drøfte distriktspolitikk. - Då veit me i alle fall kva parti me ikkje skal
stemme på, slo Tone Edland fast. Medan KrF i eit brev kunngjorde at dei ikkje
kunne møte, men støtta eit opprør for distrikta, hadde Ap og H bestemt takka nei
til møtet. - Ap lika dårleg det som skjedde då Jens Stoltenberg fekk så øyro
flagra i Vadsø. Regjeringspartiet vil unngå å møte Finnmarksopprøret, meinte
Mette Westlie. SV og Sp møtte med fyrste og andrekandidatane sine, Sigbjørn
Molvik og Henriette Westhrin frå SV og Lars Bjaadal og Torunn Hovde Kaasa frå Sp
Frå Framstegspartiet kom nestleiar i fylkespartiet, Gunleik Lindheim. 

Mette Westlie eggja til kamp for distrikta. Ho orienterte oppglødd om opprøret
dei starta i Vadsø. - Distriktspolitikken er feilslått, og politikarane veit
det, slo ho fast. Opprøret i Finnmark kom overraskande på både statsministeren
og det lokale partilaget, og blei lagt merke til over heile landet. - Me
mobiliserte folket, me sa ifrå. Me snakka direkte og uredde frå hjarta, på eit
språk folk skjøna. Statsmininisteren blei teken fullstendig på senga. Det viser
kor lite politikarane lyttar til folket, sa Westlie. 

Makta og arbeidsplassane blir meir og meir sentralisert, ikkje minst ved
honnørprat om effektivisering, meinte Mette Westlie. - Folk i utkantane føler
uro. Små kommunar i distrikta har ikkje råd til å halde oppe velferdstilbod.
Endå verre blir det når det nye inntektssystemet, Ratsø 2, med prislapp pr.
hovud, blir innført. Er det rart folk føler uro? spurde Westlie. Medisinen ligg
i at folket tek att makta, meinte ho. - Skal me leggja oss ned for ein stat som
ikkje tek heile Noreg i bruk? Nei! Ta opp kampen for å utvikle lokalsamfunna
våre. Politikarane skal få merke at dei ikkje kan styre som dei vil, åtvara
Mette Westlie. Like viktig som eit opprør før valet meinte ho det var å vera eit
distriktspoliti som minner politikarane om at dei er til for folk, også folk i
utkantane. 

Politikarpanelet var påfallande samde i både kritikken frå opprørarane, og i å
arbeide for distrikta. Gunleik Lindheim (Frp) hadde som venta ein annan medisin
enn SV og Sp. Han peika på partiets politikk om lågare avgifter på bil og
drivstoff, eit enklare byråkrati i departement og direktorat og mindre
overstyring av kommunane ved øyremerkte midlar som den beste hjelpa for
distrikta. Sigbjørn Molvik (SV) og Lars Bjaadal (Sp) peika på EU som ein trussel
mot sjølvstyre. Men om dei to småpartia blir samde, er det ikkje nok, minna
Molvik om. - Nøkkelen har Ap og H Eg skulle ønskje dei to fekk seg ein vekkjar
frå veljarane. Fyrst då byrjar regjeringspartiet å leggje om, og sluttar å
overlata alt til marknadskreftene, sa Molvik. - Dei største partia har vist at
dei går imot saker for distrikta. Jan og Jens, i kompaniskap «Jans», er samde om
dei grunnleggande tinga. Det er her me må setja kreftene inn, konkluderte
Bjaadal. 

Distrikts-kvinneopprøret i Telemark fekk ikkje den eksplosjonsarta starten
opprøret i Finnmark fekk. Men med god ammunisjon frå Mette Westlie var kvinnene
bak rusta til vidare kamp etter samlinga fredag. - Det er viktig å halde trykket
oppe, også etter valet. Me må samarbeide på tvers av partia og på tvers av
fylka. Det er me som bur i distrikta som er distriktspolitiske ekspertar, sa
Westlie. - Pol til Dalen 

Sette kommunane opp mot kvarandre 

Håpar Vinmonopolet fylgjer opp 

Det meiner i alle fall fylkespolitikarane, etter at eit samrøystes utval for
regionale tenester i Telemark gjekk inn for å lokalisere nytt vinmonpolutsal til
Dalen i Tokke kommune. - Eg trur det er eit avgjerande vedtak for Vinmonopolet,
seier leiar i utvalet, Thorleif Vikre. 

Ordførar i Tokke, Birger Nygård, er strålande nøgd over vedtaket i hovudutvalet
for regionale tenester i Telemark. - Ei spenstig avgjerd, seier Nygård, om
vedtaket om polutsal til Dalen. 

Helse- og sosialdepartementet bad Telemark fylkeskommune ta stilling til om
Telemark skal ha eit Vinmonopol-utsal til i fylket. Regionalsjefen vurderte at
førespurnaden var positiv, og sjølv om fylkeskommunen ikkje skulle ta stilling
til kvar i fylket det skulle plasserast meinte han det var naturleg at det hamna
i Vest-Telemark. Regionalsjefen var òg informert om at Vinje kommunen hadde
søkt, og nemnde særskilt Åmot som eit knutepunkt, som òg ligg langs E 134. Men
utvalet for regionale tenester ville det annleis i møte den 31. august. 

- Me har heile tida vore klar over at både Vinje, Tokke, Kviteseid og Seljord
gjerne vil ha polutsal. Det har lokalpolitikarar sytt for med lobbyverksemda si.
Me sette difor alle kommunane opp mot kvarandre og røysta. Seljord og Vinje fekk
to røyster kvar, og Kviteseid og Tokke tre kvar, seier leiar i regionalutvalet,
Thorleif Vikre, som sjølv røysta for Tokke etter at Vinje fall av i innleiande
runde. Det ville også resten av utvalet på 11 personar. Dermed vart det
samrøystes for Dalen i pol-runden. Hovudstyret i Vinmonopolet skal truleg ta
stilling til lokalisering av 20 nye utsalsstader i landet i løpet av oktober. 

Ordførar i Tokke, Birger Nygård, er strålande fornøgd med vedtaket i utvalet for
regionale tenester, og ser ljost på å få eit nytt servicetilbod til
handelssenteret Dalen. - Det var ei spenstig avgjerd av regionalutvalet. Me får
bare håpe Vinmonopolet fylgjer opp vedtaket, men eg trur faktisk det er eit
ganske tungtvegande vedtak, seier Nygård. Nok ein gong peikar han på at Dalen
ligg geografisk sett sentralt til i Vest-Telemark. - Verken Seljord eller
Kviteseid ligg langt frå Bø, der det alt er pol. Og store delar av Vinje kommune
ligg tett inn til Rjukan der det er pol. Det er bare rettvist at Dalen skal få
eit utsal då. Dessutan har me masse turistar og trafikk her på sommartid,
understrekar Nygård. - Indirekte miljøkriminalitet 

Eit minus langs sykkelvegen 

Dyrefelle tok to elgar 

- Gjerde, piggtråd og anna teknisk skrot som ikkje lenger har funksjon i naturen
må bort. Viss ikkje er det indirekte miljøkriminalitet og er ein fare for
dyrelivet, seier Jon Ingebretsen i Vrådal. 

- Eg veit om to elgar som sette seg fast i eit gjerde sør for Treungen. Den eine
hadde hekta fast geviret og måtte avlivast, fortel Jon Ingebretsen. 

Som vel dei fleste veit er Jon Ingebretsen oppteken av natur og miljø. Opp
gjennom åra har han fått ein del oppmodingar om å ta tak i naturproblemet med
gamle gjerde, piggtråd og installasjonsmateriell i samband med kraft- og
telefonledningar. Søppel som rett og slett ikkje har noko i naturen å gjere. Det
aktuelle temaet skaut fart då Jon registrerte planen om å gjere den gamle
jernbanetraséen sør for Treungen om til sykkelveg. Langs den nedlagte
jernbanestrekninga er det mange meter med gjerde og anna teknisk skrap som ikkje
er rydda vekk. 

- Estetisk er dette ei form for forsøpling. Det er eit prisverdig tiltak å lage
traséen om til sykkelveg. Men fyrst bør kanskje Nissedal kommune vere pådrivar
for å løyse skrotproblemet og klarere kven som har ansvaret for å fjerne det.
Folk som skal sykle strekninga vil reagere på rustne gjerde som eit minus i
naturen. Før det blir sykkelveg må skrotet vekk slik at ein slepp negativ
omtale. Det er viktig å halde stigen sin rein når turistar og andre kjem i
naturen, påpeikar Jon. - Eg vil prøve å få avklart spørsmålet om kven som har
ansvaret for at gjerda langs den gamle jernbanen blir fjerna. Vidare får me sjå
på saka i samband med arbeidet for å få ein sykkelveg. Eg ser at gjerda ikkje
har funksjon lenger og burde vore fjerna, seier Øyvind Tveit, ordførar i
Nissedal. Han er også medlem i styringsgruppa for Telemarksvegen, som jobbar med
sykkelvegprosjektet. 

Det er ikkje bare på denne strekninga det står rustne og falleferdige gjerde.
Jon oppmodar mellom anna bøndene til å bli flinkare til å rydde vekk gamle
gjerde og piggtråd som ikkje har funksjon lenger. - Enkelte stader er gjerda
farlege for dyrelivet, særleg for hjortevilt. Dyra kan i verste fall setje seg
fast. Eg veit om to elgar som sette seg fast i eit gjerde sør for Treungen. Den
eine hadde sett fast geviret i trådane og måtte avlivast. Å ha slikt unyttig
skrot ståande i naturen er indirekte faunakriminalitet, meiner vrådølen. - Eg
har rive hol i mange gummistøvlar, eg, når eg har snubla i piggtråd, held han
fram. Han avsluttar med eit ynskje om at folk i desse jakttider ikkje kastar
brukte jaktpatroner, men tek dei med seg heim att. Det kostar så lite. Det same
gjer det å rydde opp merkeband og anna som ikkje lenger gjer nytte i naturen.
Spennande cupfinalar 

Kviteseid leia lenge 

Som venta 

Ringjerunde gav påmeldingar 

Båe finalane i Vest-Telemark Cup for småjenter og -gutar i Seljord sundag blei
spennande. Småjentelaget til Kviteseid 2 fekk eit stortap for Seljord i
innleiande spel. Då dei også møttest i finale blei det andre spark, men Seljord
vann 2-1 til slutt. Høydalsmo sigra blant ni smågutelag. 

Småjentene til Seljord blei cupmeister i Vest-Telemark. Framme frå venstre:
Linda Rue, Åsne Gotehus, Bettina Selås, Anna Finkenhagen, Kari Anne Espeland,
Tonje Nenseter og Linda Pedersen. Bak frå venstre: Kristin Liane, Kimia Akbari,
Kaja Torjussen, Tove Østtveiten, Ida Prestholt, Ane Flatland, Synnøve Prestholt
og Helle Vefald. 

Fem småjentelag deltok i årets Vest-Telemark Cup. Laga spela fyrst mot kvarandre
i innleiande runde. Der vart Seljord puljevinnar etter mellom anna å ha slege
Kviteseid 2 så klart som 7-0. Kviteseid 2 kom på andre plass i pulja. Derfor var
det desse to laga som fekk cupfinaleplassane. 

Etter fyrste oppgjeret å dømme burde Seljord vente plankekøyring mot cupsiger. -
Sjølv om me tapa 7-0 mot Seljord er me optimistar, seier kviteseidingane før
finalen startar. Dei ville ikkje røpe den nye taktikken, sidan det svinsa nokre
seljordingar farleg nære. Taktikken var synleg frå fyrste avspark.
Kviteseid-forsvaret tetta att meir enn førre oppgjer. Seljord starta med å
liggje over spelemessig, men kom ikkje gjennom forsvarsmuren til topptende
kviteseidingar, som gjerne svara med kontringar. Det var på ein av kontringane
Lene Lauve overraskande gav Kviteseid leiinga etter ti minuttar av kampen.
Seljord-målvakta låg nede for teljing, og hadde ikkje sjanse til å stoppe
skotet. Kviteseid kom med fleire gode angrep, men så meinte ei topptent Kimia
Akbari på Seljord at nå fekk det vere nok. Ho drog seg gjennom forsvaret til
motstandaren og utlikna ti minuttar før slutt. Seljordingane hadde det travelt.
Kviteseid hadde fleire cornerar på dommarblokka og ville derfor ta heim sigeren
ved uavgjort. Få minuttar igjen var Kimia på farten nok ein gong. Skotet gjekk
under Kviteseid-målvakta og cupsigeren til Seljord var i boks. 

Ni smågutelag var fordelt i to puljer i innleiande spel. Høydalsmo kom seg
gjennom gruppespelet med full pott på overbevisande måte. Det gav semifinale mot
nummer to i den andre pulja, Vinje. 25 minuttar med semifinalefotball gav 3-0 og
cupfinale for Høydalsmo. Motstandar var Åmdal/Tokke, som i semifinalen sa farvel
til Seljord 2 med siger 6-0. Ikkje uventa tok Høydalsmo føringa i finalen, laget
som vann 3-0 mot same motstandaren tidlegare på dagen. Skotet til Hans Olav
Sandvik etter 12 minuttar blei redda av målvakta, som måtte gje retur. Hans Olav
svara kontant med å nikke returen i nettet. Åmdal/Tokke la seg høgare opp på
banen og i ein sterk periode var laget nær utlikning. Svein Seltveit dribla seg
gjennom forsvaret til Høydalsmo, og bare ein utruleg redning frå målvakt Marius
Lid hindra skåring. Høydalsmo slo tilbake. Hans Olav kjempa med to forsvararar
og på meisterleg måte skåra han nok ein gong. 2-0 og cupsiger til Høydalsmo. 

Seljord stod som arrangør av den årlege cupen. Øystein Nordskog, ansvarleg for
arrangementet, synest det gjekk greitt unna sundag. - Deltakinga var bra til
slutt, men det var få lag som hadde meldt seg innan fristen. Eg måtte ta ein
ringjerunde for å få med fleire av laga, fortel Nordskog. Seljordingar stod bak
dommarinnsatsen. Nordskog trur han spurde 50 personar før den jobben var i boks.
Han rosar innsatsen til dei som sa ja til oppgåvene. Ugyldig hastevedtak 

Utfylling ved Kyrkjehamaren 

Hastevedtak 

Ikkje gyldig vedtak 

Hastevedtak førte ikkje til løysing i førre kommunestyre i Kviteseid. Saka som
kom uventande på bordet om overskotsmasse frå Kviteseidbrua gav vedtak som ikkje
lenger gjeld. Kommunestryret var ikkje merksam på paragraf 34 i kommunelova, som
krev to tredels fleirtal for å fortsettje handsaming av saker som ikkje er på
sakslista. 

Torsdag var det kommunestyremøte i Kviteseid. Den siste saka for kvelden kom
uventa på bordet for mange av representantane. Her skulle dei ta stilling til
bruk av masse frå bygging av ny Kviteseidbrua og til utfylling av området mellom
Mylletomta og Kyrkjehamaren. Det vart usemje om saka som ikkje eingong stod på
sakskartet skulle opp til handsaming. Med 12 mot 11 stemmer gjekk fleirtalet inn
for handsaming. Mange meinte dette ikkje var rett med syn på kor viktig saka
eigentleg er. Senterpartiet og Kristeleg Folkeparti meinte alle burde få meir
kjennskap til saka før dei handsama ho, og kravde å avvise ho, men måtte gje seg
for fleirtalet til, Høgre, Venstre og Arbeiderpartiet. 

For omlag ei veke sidan vart reguleringskartet handsama i planutvalet og lagt ut
til offentleg ettersyn, i samsvar med krav i plan- og bygningslova. På
kommunestyremøtet kom difor Gunnar Ruud (H) med forslag til vedtak. Forslaget
innebar at overskotsmasse frå Vegvesenets arbeid med Kviteseidbrua skal nyttast
til å utvide eksisterande fylling mellom gjestebrygga og Kyrkjehamaren.
Utfyllinga har ein profil mellom alternativ to og tri iframlegget til ny
reguleringsplan i Kviteseid. 

Gruppeleiar for Senterpartiet og Kristelig folkeparti i Kviteseid, Harald
Smeland (SP), gjev sterk kritikk til handsaming av utfyllings-saka på førre
kommunestyremøte. Han er tidlegare varaordførar, og har vore politisk aktiv i
Kviteseid sidan 1979. - Det er sørgjeleg at slike hastevedtak blir teke opp i
eit kommunalt møte. Me gjekk i mot å behandle denne saka på torsdagens
kommunestyremøte frå første stund. Eg ser inga fare i at saka hadde blitt
utsett, for vegvesenet startar ikkje med masseuttak før i desember, uttaler
Smeland. 

Ordførar i Kviteseid, Karin Maria Larsen (Ap), presiserer at måten denne saka
kom opp på var ikkje meint som eit kupp mot kommunestyret. - Saka fall uheldig
ut, men det var berre meint å få ei rask avgjerd slik at planane skulle vere
klare før masseuttaket startar. Ein reguleringsplan er nok ikkje ferdig før
2002, difor såg me det viktig å ta ei avgjerd i saka slik at ein delplan kunne
vere klar til massa kjem, uttalar ordføraren. Etter kommunestyremøtet vart
ordføraren merksam på paragraf 34 i kommunelova. Denne lova seier at «Folkevalde
organ kan treffe vedtak i saker som ikkje er oppført på sakslista, viss ikkje
møteleiar eller ein tredel av dei møtande medlemmer motsett seg dette». Det vil
seie at kommunestyret i Kviteseid ikkje skulle ha handsama denne saka på møtet.
- Sidan resultatet etter avstemminga vart 12 mot 11 stemmer, skulle denne saka
blitt stoppa her, uttalar ordføraren. Kviteseid-ordføraren har i desse dagar
sendt ut eit brev til alle faste medlemmer i kommunestyret, varamedlemmar som
deltok på dette møtet, formannskapssekretær, rådmann og teknisk sjef. I brevet
seier ho seg lei for at saka ikkje vart stoppa når vedtaket om
realitetshandsaming blei vedteke med så knappt fleirtal. Ho er lei for at ho
ikkje var merksam på paragrafen, og opplyser at vedtaket som vart gjort ikkje er
lenger er gyldig. Lokalradioen intakt trass truslar 

Ein kan ikkje gjere alle til lags. Det fekk ansvarleg redaktør i Radio Rauland,
Jan Vidar Holte, eit elektronisk svar på måndag kveld. Men lokala til
lokalradioen er framleis intakt. 

Ansvarleg redaktør og fagleg leiar i Radio Rauland AS, Jan Vidar Holte, kjem
ikkje til å stanse dyremeldingstenesta. Trass trussel om at det går ut over
radiolokala. 

Trusselbrevet som kom inn til Radio Rauland via verdsveven litt over åtte måndag
kveld, var signert Anna i The Anti Norway Front. Eposten var sendt frå ein
server i Nederland, og ordren var kort: This will prove a very expensive error!
I hope all your buildings are well insured?! Det som har utløyst trusselmeldinga
er ei teneste Holte har gjort mange andre glade for sidan 1993, nemleg
reinsdyrjegerane. Dyremeldingstenesta er mykje nytta under reinsdyrjakta på
Hardangervidda, og Holte vurderer å utvide territoriet etter påtrykk frå andre
interessentar utafor området. Han kjem i alle fall ikkje til å halde opp med
tilbodet. Etter trusselen har Holte motteke ei mengde epostar med støtte frå
jegerar. - Radiolokala står framleis, men dei to siste nettane har alarmen gått
kring to-tre på natta. Det har bare vore ein teknisk feil på systemet, og skal
vere retta opp att no. Men det er klart ein må ta slike truslar på alvor. Sjå
bare på det som skjedde med minkane i Nissedal, seier Holte. Saka vart meldt til
Lensmannen i Vinje dagen etter eposten dukka opp på datamaskina til
lokalradioen. - Det må vere nokon som kan norsk eller har kjennskap til kva me
driv med. Kan aldri tenke meg at dei loggar seg inn på Radio Rauland frå
Nederland utan å ha fått tips om det, seier Holte. Glødande farvel til
partipolitikk og meiningsfeller 

Berre spelemannen plundra med stemminga 

- Tek kort tid å rive ned 

Elska og hata 

At Anne Enger Lahnstein framleis har publikumsappell synte det store frammøtet
til Senterpartiets bygdekveld og valmøte på Vinjehuset onsdag. Nærare 150
menneske var samla til det som truleg var det største folkemøtet i vestfylket
denne valkampen. 

Anne Enger Lahnstein tok seg tid til å nevahelse på alle frammøtte. 85 år gamle
Olav Djuve frå Seljord hadde gjort seg ferdig med treskinga for i år, og hadde
såleis tid å avsjå til nei-dronninga. 

Kvelden i Vinjehuset var lagt opp som ein bygdekveld, men kjøgemeister Olav
Nordstoga håpa alle visste kva dei gjekk til. Mistanken han hadde om at det var
Enger Lahnstein som var trekkplasteret, hadde slett ikkje hindra folk med andre
politiske oppfatningar i å møte fram til det siste politiske arrangementet ho
var med på. Sjølv om det nok var ei overvekt av Sp-tilhengarar. 

Ein av dei få som plundra med stemminga var spelemannen Øystein Romtveit, som
ikkje hadde førehandsstemt. Han slo an tonen med å understreke at viss musikken
skal leva, må òg distrikta leva. Om myllarspringaren «Den blårandute» verka
tiltrekkjande eller avskrekkjande på forsamlinga i politisk augemed skal vera
usagt. 

Olav Nordstoga innleia med å målbera ei undring frå seg sjølv: - Etter krigen
fekk me elektrisk straum, telefon og så vidare framover. Dette heitte
modernisering. Men i moderniseringa no mister me posten, bui, bussen og humøret.
Noko som fekk stortingskandidat Lars Bjaadal til å replisere at dei seier at det
er slik utviklinga er. - Men det er ei styrt utvikling. Klart det ikkje er
lønsamt å leggje breiband til Argehovd, men slik tenkte ikkje storsamfunnet då
dei fekk straum og telefon der, understreka Bjaadal. Ein tråd også Enger
Lahnstein tok opp som ein grunn for at ho framleis engasjerer seg på tampen av
den politiske karriera si. - Eg synest det skjer eit drama i Noreg i dag. Mykje
som er bygt opp gjennom generasjonar tek det kort tid å rive ned. Me ser ut til
å vera i ein situasjon der me er i ferd med å byggje ned. Posttenesta, til
dømes, vart bygt ut fordi ein meinte folk hadde bruk for det. Den gongen spurde
ikkje samfunnet om me hadde råd til det, sa ei glødande engasjert grøn dame. Som
kom litt bort frå boka ho skulle kåsere om. 

- Senterpartiet har på 1990-talet vist at det umogelege er mogeleg dersom du har
ein visjon. Å oppleva dei nye alliansane som då vart skapt, var fantastisk, sa
ho og sikta til EU-saka. Og heldt fram med å fortelje om politisk medgang og
motgang, og om korleis det var å vera så sterkt elska og hata samstundes. Mange
episodar vart trekte fram, mellom anna den gongen ho gjekk i 1. mai-tog i
Kragerø saman med Børre Rønningen. - Det er både vemodig og tungt for meg å
slutte no. Men det er noko med både Herborg Kråkevik og Berlevåg
mannssangforening som gjer meg optimistisk. Folk ynskjer noko ekte og nært, noko
som har med samhald å gjera, avslutta Enger Lahnstein. Til ståande og langvarig
applaus frå ein fullsett Vesaas-sal avslutta ho karriera si som toppolitikar.
Dobbeltriumfen 

Vann på målfoto 

Ånund Lid Byggland (17) frå Høydalsmo tok storeslem i helga. Fyrst gjekk han til
topps på sprinten under junior-NM i Nybygda, før han fylgde opp med å vinne
noregscupavslutninga på 10 kilometer duathlon. - Eg var innstilt på å kjempe i
toppen, men eg må innrømme at eg ikkje hadde tru på to gull, seier den sindige
noregsmeisteren. 

Sjølv om han hadde håp om å kjempe i toppen, var to gull over all forventning
for Ånund Lid Byggland frå Høydalsmo. 

- Eg var innstilt på å kjempe i toppen, men eg må innrømme at eg ikkje hadde tru
på to gull, seier den sindige noregsmeisteren. Han blei nummer seks og ni under
hovud-NM for junior for ikkje så veldig lenge sida. Ånund avgjorde NM-sprinten i
siste bakke. - Herfrå og inn trudde eg på siger, sa han i påskevêret i Nybygda.
Det var varmt, og snøen i heimbygda til Hilde Gjermundshaug Pedersen tåler ikkje
mange slike dagar til. Det blei frykteleg oppgått og sørpete etter kvart. -
Dette var ei styrkeprøve. Eg merka prolog, kvart, semi og finale på berre nokre
timar i beina, understreka han etter NM-gullet. Ånund var nummer tre på
prologen. I kvartfinalen blei han nummer to, medan han blei nummer tre i
semifinalen. - I sprint er det veldig små marginar. Eit lite uhell, og du er
ute, seier Ånund som har ein andre- og to førsteplassar dei tre gongene han har
møtt dei beste i landet på sprint. Han vann Hovedlandsrennet (NM for 15-16 år) i
fjor, medan det blei sølv i den første noregscupen. - Eg reknar meg ikkje som
nokon typisk sprintar, men det har gått veldig bra til no, seier han. 

I noregscupfinalen på 10 km duathlon vann Ånund på målfoto. - Her var det
spenning til siste slutt. Mot slutten av sprinten hadde eg tru på gull, sundag
var det nesten dødt løp, seier han. Ånund låg på tredjeplass i noregscupen før
helga. Ein plass han også enda på, men det skilte berre eit par poeng fram til
Edvard Hamilton som han slo på målfoto i duathlon. - Pål Golberg hadde over 100
poengs forsprang i totalcupen før helga. Så det løpet var kjørt. Det skilte
berre 12 poeng opp til Edvard, så eg såg ein sjanse her, men primært var målet å
halde pallplassen, sa Ånund. NM-sprinten talte ikkje i totalcupen. På duathlon
bytta Ånund ski i ei gruppe på fire-fem løparar. Det var mellom desse gullkampen
stod til siste slutt. - Eg hadde dårlege ski på klassiskdelen, men i fristil
hadde eg langt betre feste, understrekar Ånund. Sesongens prioriterte
konkurransar er over. - Eg har òg Skarverennet like etter påske på programmet.
Når det er over blir det ferie, seier gullguten. Aslak Fisketjønn frå Morgedal
fekk det ikkje skikkeleg til under NM-femmila. Han blei nummer 84. På plass i
påska 

Populær saftstasjon 

Rolege påsker 

Rasfare og dårlege isar 

Plass til fleire 

Raudekrossen har alt rigga seg til i påskefjellet i år som i fjor, og i mange,
mange år før det. Laurdagen gjorde Tokke Raude Kross seg klar til ti dagar med
beredskapsvakt på Skafsåheia i Tokke. 

Leiar i Tokke Raude Kross, Unn Breivik, (t.v.) og operativ leiar Bodil
Hellstrand heisar flagget for å vise at Raude Kross er på plass på Skafsåheia. 

Då kom ein liten gjeng med Raude Kross-medlemmar med fullasta bilar med mat,
saft, kaffi og Raude Kross-utsyr og rigga seg til på Raude Kross-hytta. Der har
laget hatt tilhaldsstad sidan 70-talet. Då byrja mengda av skituristar å auke
meir og meir etter at vegen mellom Tokke og Setesdal opna i 1963. I 1983 fekk
Raude Kross-laget eiga hytte på Skafsåheia. Der sit dei klare til å hjelpe til
med alt frå gnagsår og solbrente andlet til å rykke ut for å leite etter
personar som ikkje har kome heim att til avtalt tid. I tillegg set laget kvart
år opp ein lavvo ved ein stein som heiter «Grensesteinen» om lag fem kilometer
frå Hallbjønnsekken på grensa mellom Tokke og Fyresdal. Her står laget klar med
saft og kaffi til alle skigåarane som kjem forbi. Og treng nokon litt plaster
til eit gnagsår, hjelper Raude Kross-vaktene til med det òg. Elles har laget
mellom anna ansvar for løypekøyring i hovuddelen av påska. Og dei tek på seg
transportkøyring med snøskuter for hyttefolket som kjem med fullpakka bil. 

Hilmar Frantzen frå Skafså har vore med i Tokke Raude Kross i mange år. Han
seier han ikkje har heilt oversikten over kor mange påsker han har vore med
Raude Kross på Skafsåheia, men meiner det minst må vera ti gonger. Han fortel at
etter den store utbygginga av Halbjønnsekken Skisenter og hytteområda rundt på
1980-talet og framover, har talet på folk på heia bare auka påske etter påske. -
I lavvoen har me besøk av rundt 1000 menneske kvar påske, og me serverer over
200 liter saft kvart år. Området rundt lavvoen har blitt ein samlingsstad for
skigåarane. Her kan dei få fylt opp vassflaskene sine og ungane er veldig glade
for saftstasjonen vår, seier Frantzen. 

Påskevaktene har stort sett hatt rolege dagar på Skafsåheia opp gjennom åra. -
Me har hatt litt brotskadar og i skibakken på Halbjønnsekken har me hatt nokre
kuttskadar etter fall på ski. Men me har aldri hatt livstrugande skadar eller
hatt store leiteaksjonar i påskene, fortel Frantzen. 
