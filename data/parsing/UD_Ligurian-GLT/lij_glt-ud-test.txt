A-o sciô Aostin Pedevilla qd. G.B. Giardinê e mercante de limoin e çetroin,
Nervi Milan, a-i 27 de frevâ do 1892. 

Cao Aostin 

Graçie di çetroin, che me son arrivæ; m'é arrivou ascì a vòstra lettia da
settemaña passâ, a-a quæ daggo replica, e no capiscio comm'a l'é che no m'aggiæ
mandou o conto de sta spediçion insemme à l'atro do meise de dexembre. 

Pe quello che me fæ scrive de vòstra figgia, a Tëxinin, che passou Pasqua
vorriësci mandâ chì à Milan pe arvî unna butega de scioî fresche comme quella
che tegnî à Zena, me despiaxe de no poei ësive de nisciun aggiutto e de no
poeive dâ e informaçioin che ve servan, perché fin oua no conoscio ancon guæi de
persoñe, e quelle pöche no s'accapiscian ni de scioî fresche e ni de scioî
finte. 

No ve saviæ dî se quello comercio, sorviatutto de sti tempi, o pòsse dâ bon
fruto: quella scignoa lombarda che oua a l'é à Nervi à passâ l'inverno e ch'a
v'à dæto l'idea, e che quand'a vëgne à Milan a s'incarrega de tegnî vòstra
figgia in cà sò, de dâghe a mente e de fâghe da moæ, a saià unna braviscima
scignoa, no me n'indubito, e a l'avià de seguo e megio intençioin; in sciô
comercio, ançi, peu dâse ch'a l'agge raxon. Ma s'aise da dâve un conseggio, mi,
che ve conoscio che l'é pe coscì, ve daiæ quello, a-o manco pe oua, de no stâne
à fâ ninte, e de contentâve da condiçion che o Segnô o v'à dæto, sensa stâ à
çercâ d'allargâve guæi ò de mette tròppa carne in sciô feugo: tanto ciù che tra
Zena e Nervi i vòstri comerci van avanti discretamente, comme voî mæximo m'ei
dito à voxe tante vòtte. Do resto, i trafeghi e i comerci no son a mæ partia, e
dæto che a borsa a l'é a vòstra, o megio giudiçe sei voî. 

Ciufito, de za che me ne parlæ e che inscistî pe piggiâ o mæ paei, quello che
ghe tëgno à dîve o l'é che avanti de mandâ chì vòstra figgia, ve gh'appensæ doe
vòtte: tutto o mondo o l'é paise, e se peu ëse onesti tanto à Milan comme à
Nervi ò à Calcutta: a Tëxinin a l'é unna brava figgeua, de quelle savie, piña de
sæximo e timô de Dio; ma sensa stâ à fâghe tòrto, a l'à unna testetta un
pittinin tròppo addescia, che l'é façile dapeu ch'a pigge feugo. 

Ne sei pròpio seguo che feua cà, lonxi da-i vòstri euggi e da quelli de sò moæ,
infiâ inte unna famiggia ch'ei conosciuo giusto pe caxo pe un meise ò doî, a se
mantegnià delongo quello ch'a l'é oua, e che un giorno no aviei da pentîve à
lagrime e sangue d'ësivene destaccou in raxon d'un guägno ch'o no l'é manco
seguo? Se conoscemmo d'antigo, voî ve fiæ ben ben de mi, e aloa ve parlo
sccetto: à sto mondo, mascime a-a giornâ d'ancheu, quande gh'é unna bella figgia
comme a vòstra, de loî in gio no n'ammanca, satan feua da tutte e parte co-a
bocca averta; e se un o no ghe stà ben attento, finisce che a figgia se â
mangian, e aloa gh'é da cianze. Ma à quello ponto lì, cöse serve ciù cianze? 

De raxoin pe convinsive à lasciâ perde o vòstro progetto, gh'aviæ da dîvene fin
à doman mattin, ma ghe vorriæ un libbro intrego, unna lettia a no basta; l'é
façile che frustieiva a vòstra paçiensa, e quella da persoña ch'a v'à da leze a
mæ palinòdia, e in sciâ fin arriviësci à fâme intende che se voei sentî de
prediche, ve n'anæ in gexa. Ve diggo ciù unna cösa: â savei ben a fin ch'a l'à
fæto a Marinetta, a figgia a ciù picciña da Françisca a Carboña, ch'ei
conosciuo; e de chi a l'é a corpa, se no de sò moæ, pövea nescia, ch'a se
creddeiva d'aveighe in cà a relichia do Santo Sepurto, e incangio de tiâla sciù
comm'a doveiva, a gh'à mollou a brilla in sciô còllo e a s'é fiâ de un e de
l'atro, tanto che solo lê a no s'accorzeiva che a figgeua a ghe ne fava de tutte
e qualitæ, à pê comme à cavallo? Me diei che son cöse vege e stravege, e che no
ghe pensa ciù nisciun; d'accòrdio, ma comme exempio, e tanto pe spëgiâseghe, no
gh'é mai ninte de vegio, e un o peu piggiâ partio da tutto, à comensâ da Adammo
e Eva. Me diei ascì, e con raxon, che inte nisciun caxo vòstra figgia a Tëxinin
a l'é da mette in paragon co-a Marinetta; ô sò, ghe faiæ un gran tòrto à lê e à
voî, solo che à pensâlo; uña a l'é o giorno e l'atra a l'é a neutte, ma delongo
pe fâ un exempio, pe-o ben che ve veuggio à voî e a-a vòstra famiggia, e da-o
momento che voî mæximo me dî de parlâve sccetto e co-o cheu averto, ò vosciuo
mensunâ quella desgraçiâ perché, con tutto che o vòstro caxo o segge affæto
despægio, ve poësci fâ unn'idea de conseguense d'un passo fäso. 

Se capisce, o mæ conseggio o l'é pe-o no; ma se à voî ve gusta de ciù o scì,
tanto megio, ò tanto pezo, e che o Segnô o ve benighe. 

Son o vòstro affeçionatiscimo Remigio Zena 

Incomensa l'evangëio de Gexù Cristo, o Figgio do Segnô. 

Comme gh'é scrito into profeta Isaia: «T'æ, mi mando o mæ messaggê primma de ti:
quello ch'o l'à da inandiâ o tò cammin». 

Voxe de un ch'o cria into deserto: inandiæ o cammin do Segnô, addrissæ i seu
sentê, gh'é stæto Zane, ch'o battezzava into deserto e o predicava un battezzo
de converscion pe-o perdon di peccæ. A vegniva da lê tutta a region da Zudea e
tutti i abitanti de Gerusalemme. E se favan battezzâ da lê into sciumme Zordan,
e confessavan i seu peccæ. Sto Zane o l'ea vestio de pei de camelo, con unna
çenta de pelle in gïo a-a vitta, o mangiava e grillasse e l'amê sarvægo e o
diva: «Apreuvo à mi me ven un ch'o l'é ciù fòrte che mi: mi no son manco degno
d'ascoacciâme à desligâghe i ligammi di cäsæ. Mi v'ò battezzou con de l'ægua, ma
quello o ve battezzià into Sprito Santo». 

E t'æ, inte quelli giorni Gexù o vëgne da Nazareth de Galilea, e Zane ô battezza
into Zordan. E comm'o sciòrte d'inte l'ægua, o vedde o çê ch'o s'arve e o Sprito
ch'o ven zù in sce de lê comme unna comba. E se sente unna voxe da-o çê: «Ti t'ê
o mæ figgio, quello ch'o m'é cao, e inte de ti me compiaxo». 

E tòsto o Sprito ô fa andâ into deserto, e into deserto o gh'arresta quaranta
giorni, con Satan che ô tentava; o stava in mezo a-e bestie sarvæghe e i angei ô
servivan. 

Quande an misso Zane in prexon, Gexù o l'é andæto à predicâ l'evangëio do Segnô
inta Galilea, e o diva: «O tempo o l'é finio e o regno do Segnô o l'é da-a
vexin; convertîve e creddei inte l'evangëio». 

Intanto ch'o passava in riva a-o mâ de Galilea, o vedde Scimon e Andria, o fræ
de Scimon, che bollavan e ræ in mâ; defæti ean doî pescoei. Gexù o ghe dixe:
«Vegnîme apreuvo, che ve fasso pescâ di òmmi». E quelli mòllan tòsto e ræ, e se
ghe mettan apreuvo. O va un pittin ciù avanti, e o vedde ascì Giacomo de Zebedeo
e sò fræ Zane, into gosso, che davan recatto a-e ræ. O î ciamma. E quelli
lascian sò poæ Zebedeo in sciô gosso co-i garsoin e ghe van apreuvo lô ascì. 

Arrivan in Cafarnao pròpio a-o sabbo, e Gexù o l'intra inta scinagöga e o se
mette à dâ leçion. E se mäveggiavan tutti de quello ch'o mostrava, perché o ghe
mostrava comme un ch'o sa e cöse d'autoritæ, e no comme un scrivan. Aloa un òmmo
ch'o l'ea inte quella scinagöga, e ch'o l'aiva inte de lê un sprito de quelli
sossi, o s'é misso à criâ, e o diva: «Comme ti gh'intri ti con niatri, Gexù de
Nazaret? ti n'ê vegnuo à arroinâ? Mi ô sò chi t'ê: o santo do Segnô». E Gexù o
ghe braggia: «Taxi! E sciòrti feua da quell'òmmo». E quello sprito sosso ô
straggiava e o criava fòrte, ma o l'é sciortio da lê. 

Tutti se son attrovæ poia, tanto che se divan un con l'atro: «E comm'a l'é sta
cösa? Unna dötriña neuva e o â mostra con autoritæ. O commanda fiña a-i spriti
sossi, e ghe dan a mente!». Coscì a sò nòmina a s'é spantegâ a-a lesta, in sà e
in là in gïo pe-a Galilea. 

Comme son sciortii de d'inta scinagöga, son andæti aviou in cà de Scimon e de
Andria, insemme à Giacomo e à Zane. A seuxoa de Scimon a l'ea in letto co-a
freve, e ghe n'an giusto parlou. Lê o ghe va arente, o â piggia pe-a man e o â
tïa sciù; a freve a gh'é passâ e a s'é missa à servîli. 

Comme s'é fæto seia e l'é andæto sotta o sô, ghe portavan tutti i maròtti e i
indemoniæ. Gh'ea tutta a çittæ lì da-a pòrta. O l'à fæto stâ ben tanti de quelli
ch'ean afferræ da uña ò da l'atra mouttia e o l'à mandou via un muggio de diäi;
ma i diäi o no î lasciava parlâ, perché ô conosceivan. 

A-a mattin fito o l'é stæto sciù che l'ea ancon scuo, o l'é sciortio d'in cà, e
o s'é arretiou int'un pòsto deserto pe mettise à pregâ. Ma Scimon e quelli che
gh'ea insemme ghe son andæti apreuvo. Ô treuvan, e ghe fan: «Ammia che son tutti
lì che te çercan!». E lê o ghe dixe: «Andemmosene da quarche atra parte in gïo
pe-i paixi di contorni, coscì predico lì ascì: l'é ben pe quello che son
vegnuo!». E coscì o se n'é andæto pe tutta a Galilea, o predicava inte quelle
scinagöghe e o scorriva i diäi. 

L'é vegnuo da lê un leproso: ô pregava in zenoggion e o ghe diva: «Se ti veu, ti
ti me peu fâ stâ ben!». O gh'à fæto pròpio de mäprô. O destende a man, ô tocca e
o ghe dixe: «Öscì che veuggio, stanni ben!». A lepra a l'é scentâ tutt'insemme e
quello o stava torna ben. Lê o s'é misso à ammonîlo, e intanto che ô mandava via
a-a lesta o gh'à dito: «Ammia ben de no dî ninte à nisciun, ançi vanni à fâte
vedde da-o saçerdöte e danni pe-a tò purificaçion quello ch'o l'à prescrito
Mosè, comme testimoniansa pe-i atri». Ma quello, comm'o se n'é andæto, o l'à
comensou à contâ in gïo quello che l'ea avvegnuo, tanto che Gexù o no poeiva ciù
intrâ inte unna çittæ avertamente, e o se ne stava de feua, inte di pòsti
abbandon֯æ, ma vegnivan pægio da lê da tutte e parte. 

Arbâ o l'é un quartê rescidensiâ do commun de Zena, poxiçionou à levante da
çittæ antiga e de quello da Foxe. Fin a-o 1874 o l'é stæto un commun
indipendente co-o nomme de San Françesco d'Arbâ. A-a giornâ d'ancheu, assemme
a-i quartê da mæxima Foxe e de San Martin d'Arbâ, o forma o Muniçipio VIII da
çittæ de Zena (Medio Levante). 

Fin da-o secolo sezze o l'à dæto abergo à de ville tra e ciù avvoxæ da
Repubrica, deuviæ da-e famigge patriçie pe-o villezzo da stæ. 

O quartê d'Arbâ o comprende a parte ciù a-o meridion da colliña ch'a pòrta o
mæximo nomme, urtima porçion de l'ertua ch'a dividde e vallæ di riæ Besagno e
Sturla. A colliña a finisce in sciô mâ con de erte scuggee che chì e lì abergan
de ciazzette donde in antigo se poeiva arrivâ solo co-o passâ pe de streite
creuse tra òrti e giardin. Ancheu, in cangio, a linia de mæña a l'é percorsa do
tutto da-o longomâ de corso Italia. 

L'antiga çircoscriçion a comprende a ciù parte do territöio de l'antigo commun
de San Françesco d'Arbâ, con l'ecceçion de fraçioin de Borgo Pilla e de unna
parte da ciaña do Besagno (oua do tutto urbanizzâ e compreisa into quartê da
Foxe) e Vernasseua, antigo borgo de mainæ che ancheu o l'é parte do quartê de
Sturla. 

Les Aventures de Tintin a l'é unna colleçion belga de stöie disegnæ, dæta a-a
luxe e produta da-o 1929 a-o 1983 da Hergé (nommiagio de Georges Remi) e basâ in
sciô personaggio de fantaxia Tintin, ch'o dà o nomme a-a collaña mæxima. 

Graçie a-e seu duxentoçinquanta mioin de còpie vendue, Les Aventures de Tintin o
l'é un di produti de stöie disegnæ ciù avvoxæ e conosciui do vinteximo secolo. I
volummi da colleçion en stæti traduti inte un çentanâ de lengue, anche de
minoransa, e an conosciuo ben ben d'adattaçioin pe-o cine, a televixon e o
tiatro. E avventue an leugo inte un universo o ciù de vòtte realistico e
presentan di personaggi da-o carattere ben definio. O personaggio prinçipâ o l'é
Tintin, un zoeno ch'o travaggia da reporter, accompagnou inte seu avventue da-o
cagnetto Milou. Da maniman che e neuve avventue en stæte scrite e disegnæ l'é
comparso di atri personaggi che saieivan diventæ ricorrenti, comme o capitanio
Haddock (ch'o saiæ fiña vegnuo un di personaggi prinçipæ de stöie da collaña), i
investigatoî Dupond e Dupont ò o professô Tournesol. 

E avventue da colleçion en contestualizzæ inta stöia do vinteximo secolo za da-a
primma sciortia, ambientâ inte l'Union Sovietica do 1929 e inta Repubrica de
Weimar. Anche e avventue pubricæ ciù tardi an da fâ con di contesti de realtæ,
comme o Congo do 1930 (che alantô a l'ea colònia do Belgio), l'America do nòrd
do 1933, a Ciña occupâ da-i giapponeixi do 1934, l'Inghiltæra, o Belgio e a
Scòçia do 1937, un stato de fantaxia de l'Euröpa de l'est ch'o se peu identificâ
con l'antigo Regno da Iugoslavia do 1940 e l'Austria dòppo l'invaxon di
todeschi, pe arrivâ fiña in sciâ Luña, a-o desvio d'arioplen e a-i dittatoî
sudamerichen. A realizzaçion de tutte ste ambientaçioin a l'é stæta poscibile pe
mezo de un travaggio de reçerca approfondio da parte de l'autô. 

O stilo ch'o caratterizza e pagine (un træto ciæo e netto, sensa di segni che no
seggian quelli essençiæ), dapeu ciammou co-o nomme de ligne claire, o rende a
serie unna precursoa e un modello de referensa pe-a scheua franco-belga de stöie
disegnæ. 

Bello Segnô cao, che mâ de pê. Ciù un pö no me piggia un açidente. Ma sensa sta
corsa no ghe l'aviæ fæta maiciù à sciortî da-o campo de vixon do gruppo. Me pâ
d'ëse un figgeu. Che axima! L'ea trent'anni che no me metteiva à corrî coscì.
Fòscia fiña de ciù. Diascoa, gh'ò o cheu inta goa. Î ò ciantæ in gio, oua
beseugna che me pöse un pittin. E che mange quarcösa. 

Sta chì a dovieiva ëse unna zöna de restoranti. Ben, seguo ch'a ô l'é, semmo
into cheu da çittæ. Ò coæ d'assazzâ e speçialitæ da region. Ma no comme tutti
quelli turisti che s'ammuggian in scî töin davanti a-o risseu da gexa romanica.
Çerchiò inti carroggi chì da vixin un bello pòsto tipico. Ancon un sfòrso, dapeu
porriò gödîme a çeña. Do resto l'é za sëi oe do poidisnâ, l'é giusto l'oa de
mangiâ. Chi sa cöse pensià i atri do gruppo, chi sa cös'o pensià o Svenia, a
nòstra guidda. Che me segge perso? Che m'aggian arröbou? Spero solo che n'aggian
parlou co-a poliçia, saiæ giusto quello ch'o m'ammanca. E pensâ che porrieivan
ëse tutti pròpio chì, derê a-o canto. Ah, ah! Comm'en ciæe de vòtte e cöse.
Comme ghe l'ò fæta ben! Gh'an dæto pròpio comme di besughi quande gh'ò dito
ch'anava à accattâ di souvenir pe-i mæ nevi. Ma figuite un pö se a-i mæ nevi ghe
saieiva cao che ghe portesse quarcösa de quella rumenta ch'a l'impe e sganzie de
butteghe pe-i turisti... À mi, a-o manco, no m'ô pâ. Magara porriæ beivime un
gòtto de quello vin che fan chie, ammiemmo un pittin. Fòscia quello restorante o
fa a-o caxo mæ. No saviæ pròpio comme çerne. I restoranti de sta çittæ me pan
davei tutti pægi, tutti che ciù belli no se peu. E dapeu basta ammiâ e figue che
gh'é in scî menù. Gh'an de föto de pisse che fan vegnî l'ægua inta bocca. Pe no
parlâ de sti spaghetti co-e porpette ò de ste lasagne piñe co-o formaggio. Saian
lasagne? Ben, se no ô son, de seguo en quarcösa che se gh'assomeggia. Bistecche
con mossarella deslenguâ e patatte, gambai cheutti in sciâ grixella, pasta co-o
salamme piccante. Quelle föto parlan da pe liatre, perché no lasciâse tentâ da
l'inscinstensa do camê? Che classe! Seguo che da niatri o l'é tutto un atro pâ
de maneghe. I camê no en coscì corteixi e ben ingiarmæ. E i töin no en appægiæ
con sta cua. I cavagnin do pan, o bollacchin do vin. 

Comme o Lázaro o l'é anæto a-o servixo de un fratte da Merced, e cöse gh'é
intravegnuo insemme à lê 

Coscì m'ò dovuo çercâ o mæ quarto patron, e o l'é stæto un fratte da
confraternia da Merced, ch'o m'à fæto conosce e donnettiñe de quæ ò contou, e
che divan d'ëse seu parente. Grande nemigo do cöo do convento e do fæto de
mangiâ inte quello mæximo edifiçio, o l'ea delongo in giandon, appascionou de
costioin desligæ da-a vitta de gexa e de l'anâ in vixita da unna parte e da
l'atra, tanto che penso ch'o stroscesse ciù scarpe lê che tutto o convento misso
insemme. O m'à dæto o primmo pâ de scarpe ch'agge mai rotto inta mæ vitta, e
ch'o no m'é duou manco pe eutto giorni. À un bello momento manco mi poeiva ciù
comportâ i seu dafæ, e pe questo – in azzonta à de atre cöse che no staggo à
contâ – l'ò abbandonou. 

Comme o Lázaro o l'é anæto a-o servixo de un cappellan, e cöse gh'é intravegnuo
insemme à lê 

Dòppo quell'atro mæ patron son anæto à vive con un artexan ch'o pittuava
tambuetti, pe-o quæ maxinava i coî; ma con lê ascì ò dovuo patî mille peñe. 

Pe quello tempo m'ea za fæto un bello zoenòtto; e un giorno, dòppo ëse introu
inta cattedrale, un cappellan ch'o stava lì o m'à piggiou a-o seu servixo; o m'à
dæto un borricco, quattro giare e un foetto, e coscì ò comensou à vende l'ægua
in gio pe-a çittæ. O l'é stæto o primmo scæn ch'ò montou verso unna vitta ciù
còmmoda, perché lì arriesciva à stâ co-o steumago pin. Tutti i giorni dava a-o
mæ patron trenta maravedís de guägno; o resto m'ô tegniva pe mi, insemme à
quante arriesciva à arrecampâ a-o sabbo graçie à quello mæximo travaggio. 

Quell'attivitæ a m'é anæta coscì ben che son anæto avanti coscì pe quattr'anni.
Co-o mettime i dinæ da parte, ò ammuggiou tanto da poei vestî in mainea
dignitosa con da röba de segonda man; m'ea accattou un vegio giachê de fustagno,
unna camixa un pö frusta, ma recammâ e co-e maneghe co-o spacco, un mantello che
da neuvo o l'aiva avuo di aggibbi, e unna vegia spâ, uña de primme che l'ea
stæto fabricou into paise de Cuéllar. 

Da quand'ò posciuo anâ in gio vestio comme un òmmo ch'o se respetta, ò dito a-o
patron ch'o se piggesse torna a seu bestia, perché no aiva ciù coæ d'anâ avanti
con quello mestê. 

Mario! Quande t'â finisci ti m'avvisi, eh? Tutto o giorno che ti m'angosci con
quella sunnetta! Mia, Cisa! Ti gh'æ visto che o bibin che t'æ accattou o l'à o
göscio pin d'ænin? Se vedde ch'o l'à fæto e sabbie, eh... O l'avià un pö a tisi
inte gambe. 

Mia, sotta Natale i pollaieu son tutti pægi! 

Scì, ma anche ti t'aspeti pròpio l'urtimo giorno? 

Danni unn'euggiâ lì a-o tocco! Remescia un pö ch'o n'arreste attaccou! Metti
töa! Monda e patatte! Sciuscia into feugo! Appægia o vin! Særa o gatto in sciâ
terrassa! 

Gh'é ciù ninte da fâ? Mæ pai ti m'æ piggiou pe Fregoli! Mario! T'ê ancon lesto
de frigognâ lì into presepio? L'ase ch'o l'ea inta stalla chi l'à toccou? 

Mi no ne sò ninte! 

Eh, scì, scì, o se ne saià anæto da lê a-a scheua insemme à ti! 

Òh, no, che quest'anno o l'à studiou! 

Scì, scì, scì! Vantëi in giografia o m'à dito che Pontexello a l'é republica! 

No, moæ, no l'é ninte o veo, mi ò dito San Frutoso! 

Ben, lì gh'é ciù äie che de chì, e mia de n'andâ inta stançia che gh'é i raieu
in sciô letto à sciugâ! 

E assettilo in sciâ spallea con unna banderòlla, sciugan ciù fito! 

Chi l'à averto a bottiggia do vin? 

A s'é averta da lê! E coscì primma ch'o se versesse me l'ò bevuo! 

Tanto pe no sbaliâ! 

Manco à Natale? 

Vëi t'ëi torna imbriægo! 

E va ben, cöse gh'é, l'ea a vigilia! Mia, de là bruxa tutto, gh'öriæ i pompê! 

E bello che te l'ò dito! 

Ma vattene, cheuga! Levite de chì, che ti me fæ perde o segno! 

L'inno naçionâ da Liguria 

I inni naçionali, se sa, an comensou à deuviâse in Euröpa tra-a fin de l'Eutto e
i primmi do Neuveçento, ma a ciù parte en nasciui comme canti patriòttichi ò
tradiçionæ in tempi ben ben antighi. A domanda, aloa, se l'aviemo fæta inte
tanti: ma Zena a no ghe l'aiva un 'inno' ch'o â representesse in gio? Do resto a
Liguria, avanti do 1815, a l'à formou pe eutto secoli un Stato indipendente. A
rispòsta ghe l'ei za in canna: "Ma se ghe penso". Unna canson ch'a l'é vegnua o
scimbolo da zeneixitæ, un segno distintivo do nòstro carattere. Interpretâ da-i
artisti ciù avvoxæ, anche foresti. Gh'é fiña de quelli che â cantan d'in pê e
co-a man in sciô cheu. 

Però saiva diffiçile tegnî "Ma se ghe penso" pe-o nòstro inno. Primmo, perché a
l'é do 1925, quande Zena a l'ea italiaña za da novant'anni. E dapeu, chi l'à mai
visto un Paise ch'o s'identifica inta stöia ammagonâ de un emigrante scappou
da-a misëia? Di atri propoñan "Trilli Trilli" e pægi. Ma l'ostaia – l'ambiente
giusto pe sta smersa de muxica – a no gh'à ninte da fâ co-i uxi offiçiæ. E manco
"Creusa de mâ", uña de ciù belle poexie da giornâ d'ancheu, a gh'à a cea de
l'inno. 

In veitæ, gh'emmo quarcösa de ciù antigo. O l'é o "Basso de Zena", un tòcco do
Çinqueçento ch'o representava a çittæ à l'indefeua. "Da-a muxica popolare de
l'Etæ de Mezo e da Renascion - ne conta o Luca Franco Ferrari, esperto de muxica
antiga - s'é sviluppou di modelli fisci in scî quæ i sunnoei de corte
improvvisavan". O l'ea un tòcco curto, che però o distingueiva Zena tra-e atre
çittæ. E recuggeite de muxica pe chitara stampæ alantô in gio pe l'Italia
contëgnan äie, pavañe e balli construti in sciô Basso de Zena. À pensâghe ben,
un inno 'veo' ghe l'emmo: quello italian. No solo perché i autoî ean zeneixi. Pâ
che o "Canto degli Italiani" l'aggian sunnou pe-a primma vòtta in Oegiña do
1847, inta çeimònia d'adempimento a-o voto fæto do 1746. No pe caxo, un di
versci o minsuña o Balilla. 

Ma peu anche dâse che quarchedun, un bello momento, o se mettià à scrive un
canto neuvo. Magara in bon zeneise, magara piggiando o sponto da-o Basso de
Zena. Un pö comme an fæto i catalen. 

A Luisa a l'é bella comme a Giña. O Gioan o l'é ciù piccin che o Domenego. A mæ
camixa a l'é bella pægia che a tò. O l'é o ciù pezo libbro ch'agge mäi lezzuo. Ò
bevuo solo doî mezi gòtti de gianco. Ò mangiou çinque vòtte tanto. Voscià scì
che sciâ l'é un amigo. Sciâ me ô dian voscià quand'ò da intrâ. Voî scì che sei
un òmmo comme se deve. Voî, bell'òmmo, piggiæ chì pe beive. Ti ô veu o
sciorbetto? O te l'à mandou feua de casa à son de cäsci. Sta meixiña a se piggia
doe vòtte a-o giorno. Sta chì ò quella là, pe mi a l'é a mæxima. Quello ase de
un Dria o l'à sgreiou tutta a fæña. Da quello galantòmmo ch'o l'é, o no se peu
miga tiâ in derê. Çerti raxonamenti no î veuggio manco sentî. Çercæ d'intendive
un con l'atro. E gente ammian de longo quello che fa i atri. Con tutto ch'o l'ea
maròtto, o l'à vosciuo partî pægio. Gh'ò mäi tanto de quello seunno che no
staggo ciù in pê. L'é ræo trovâ un òmmo o quæ o sacce parlâ coscì ben. L'ò
trovou imbrægo, cösa ch'a no m'é gustâ guæi. Se ti te â piggi con chi o l'é ciù
piccin ti fæ mâ. No sò che tipo de persoña o segge. L'é tanto che no passo de
d'into paise. O treno da Ventemiggia pe Zena o l'à doe oe de retardio. Ò da
veddime con o mæ avvocato. O l'à cacciou in tæra con un sponcion. O se ne stà lì
sensa fâ ninte tutto o giorno. Pâ d'ëse feua do mondo. Emmo çernuo e peie ciù
belle. Ti gh'aniësci à accattâ o læte? No stæ à scrive! Son apreuvo à beive un
gòtto de vin. Se vëi seia quande sei partii avesse avuo finio de mangiâ, saieiva
sciortio con voiatri. Ti stæ de longo a-a Ceive? Ti speti che l'é tanto? Pensâ
ch'o l'ea un coscì bravo garson! Comm'a l'é che no t'ê vegnua? Me pâ d'ëse stæto
ciæo. Ti ghe ô doviæ fâ savei. M'é ciù cao aspëtâ chì feua. Se semmo impegnæ à
trovâ unna soluçion. Me ne son andæto convinto d'aveilo appaxentou. Beseugna che
ti sacci ch'o l'aveiva bevuo. Quello che m'é piaxuo de ciù l'é stæto vedde
comm'o l'ea contento de partî. No te ô daggo pe-a raxon che no veuggio che ti ô
perdi. Scicomme no gh'ea de pan, mangiavimo i griscin. No sciòrto perché no n'ò
coæ, tanto ciù che ceuve. Se ancheu no ô veddeivo, aveivo za pensou d'anâlo à
çercâ. Se m'appenso quelli momenti, m'accòrzo che no l'é scangiou ninte. Ninte
ninte ch'o vëgne, ghe diggo de tutto. In cangio de dormî, semmo stæti sciù à
discorrî tutta a neutte. O l'ea tanto fin co-e dònne quante ordenäio co-i òmmi.
Chi gh'ea a-o telefono? O l'ea ciù addescio de quante no ti te creddesci. 

N'é passou pe coscì di anni da quande gïava pe-e valladde do ponente à sentî
parlâ e gente. Quaranta, che aloa n'aiva dixeutto ò zu de lì. Un o l'arrivava à
Arbenga, à Sanremmo co-o treno, o s'imbarcava in sce uña de quelle vettue che
gh'ea aloa, ancon de compagnie privæ, o l'arrivava inte un tra i tanti paisòtti
da montagna. Pe-o ciù no gh'ea d'aberghi ò de penscioin, e do resto, chi se ê
poeiva permette? Sacco à pei, che tanto l'ea stæ. L'idea a l'ea quella de parlâ
co-i vegi, de registrâ conversaçioin, ma a l'ea unna scusa: se gh'anava pe-o
piaxei d'anâ, e e ciù tante vòtte, se ghe discorriva scì co-e gente, ma sensa
stâ à fâ o giamin de marcâse quello che se sentiva. L'ea comme anâ inderê into
tempo, se capisce, ma se sentiva ascì l'äia che tiava: à Pigna, unna vegetta
cegâ in doe sott'à un fascio de legne un bello momento a m'attacca à raxonâ de
comme o paise o se veue. "Ti che t'ê zoeno", a me diva in pignasco streito, "ti
te porriësci piggiâ unna figgia chì e vegnîghe à stâ. Chì, ammia ben, che e
figge son belle e son brave, no comme e castellusse, che son tutte bagarde".
M'avieivan piggiou à mi che vegniva da feua, ma guao à parlâ con quelli do
Castê! E ti capivi che sti paixi cian cianin moivan, e che e gente se ne
rendeivan conto, ma che no renonçiavan à ëse quello ch'ean. Oua se ti ghe væ,
inte quelli paixi, ti t'accòrzi che da quelli tempi e cöse van pezo. Manco ciù i
vegetti. Quarche inmigrou – e a l'é unna benediçion – che a pixon a costa meno
che in rivea. Quarche tedesco ò olandeise ch'o s'à dæto recatto à unna cà e o fa
teletravaggio con Rotterdam e Francofòrte. Benvegnuo lê ascì. Se veua i paixi, e
o l'é o drama de l'introtæra de rivee. Drama into drama, i paixi derruan. Se
perde a memöia, se desperde o paisaggio, se renonçia à dâ a mente a-o territöio.
Se perde conoscensa. In mezo à sto panorama, ven in cheu ascì quello che se
perde in ponto arte. Me fermo in sce un exempio, e pittue à fresco. 

Da-a meitæ do trexento a-i primmi do Çinqueçento no gh'é stæto gexa, cappella,
ötöio da Saña fin a-a Fransa che no seggian stæti decoræ segondo o dexidëio e e
poscibilitæ de ciascheduña communitæ. A no l'ea solo arte e divoçion: a l'ea
unna mainea de rappresentâse. Inti secoli, tanti de quelli freschi son stæti
renoelæ ò scassæ a-a dreittua, sorvetutto in tempo de Contrareforma e segondo o
gusto baròcco, ma tanti atri se lezan ancon e definiscian a pittua tardogòtica
de montagne da Liguria comme un insemme de gran interesse pe a stöia de l'arte.
Se parla inti libbri de stöia de l'arte de pittua "vernacolare", de comme a
leçion de Giòtto ò de Bruegel a vegniva fæta pròpia e inventâ torna, a-i euggi e
segondo e exigense d'un pubrico neuvo. Ben, za a-i tempi che mi gïava pe quelli
bricchi, arriescî à vedde e òpie spantegæ un pö inte tutto l'introtæra a l'ea
unna impreisa, imaginemmose a-a giornâ d'ancheu. Seguo, gh'é de quelle gexe che
restan averte, e gh'é a poscibilitæ de vixitâle: neuvamente m'é intravegnuo à
Montegraçie derê a-o pòrto, e n'é vasciuo a peña. Ma pe uña ch'a se peu vedde (e
arrestan e ciù avvoxæ, se capisce), ghe n'é da dexe de che nisciun o
s'arregòrda, e che intanto che son serræ van in roiña cian cianin con tutto
quello che contëgnan. Un patrimònio rappresentativo da coltua ligure ch'o l'à
unna dimenscion internaçionâ, da tegnî in conto quante i palaçi de Zena, ascì
pe-o carattere unitäio che a pittua de l'Etæ de mezo inta montagna do ponente a
l'esprimme, e che oua comme oua o no l'é reconosciuo e apprexou inte nisciuña
forma. E intanto che sensa nisciuña cua se cointa à desperdilo, vëgne in cheu
ascì cöse un patrimònio pægio o porriæ rappresentâ pe l'economia de quelli
territöi, se con unna vixon appropiâ de coltua turistica o vegnisse misso in
luxe, e se tra tante "Strade del vino, del sale, dell'olio" e compagnia se fesse
di itineräi de conoscensa da pittua à fresco do ponente. Utopia? Investimenti
raxonæ e coæ de fâ marciâ torna, co-a coltua, o destin da nòstra montagna: no
serviæ atro. 
