學而篇第一 

子曰學而時習之不亦說乎有朋自遠方來不亦樂乎人不知而不慍不亦君子乎 

有子曰其為人也孝弟而好犯上者鮮矣不好犯上而好作亂者未之有也君子務本本立而道生孝弟也者其為人之本與 

子曰巧言令色鮮矣仁 

曾子曰吾日三省吾身為人謀而不忠乎與朋友交而不信乎傳不習乎 

子曰道千乘之國敬事而信節用而愛人使民以時 

子曰弟子入則孝出則悌謹而信汎愛眾而親人行有餘力則以學文 

子夏曰賢賢易色事父母能竭其力事君能致其身與朋友交言而有信雖曰未學吾必謂之學矣 

子曰君子不重則不威學則不固主忠信無友不如己者過則勿憚改 

曾子曰慎終追遠民德歸厚矣 

子禽問於子貢曰夫子至於是邦也必聞其政求之與抑與之與子貢曰夫子溫良恭儉讓以得之夫子之求之也其諸異乎人之求之與 

子曰父在觀其志父沒觀其行三年無改於父之道可謂孝矣 

有子曰禮之用和為貴先王之道斯為美小大由之有所不行知和而和不以禮節之亦不可行也 

有子曰信近於義言可復也恭近於禮遠恥辱也因不失其親亦可宗也 

子曰君子食無求飽居無求安敏於事而慎於言就有道而正焉可謂好學也已 

子貢曰貧而無諂富而無驕何如子曰可也未若貧而樂道富而好禮者也子貢曰詩云如切如磋如琢如磨其斯之謂與子曰賜也始可與言詩已矣告諸往而知來者 

子曰不患人之不己知患不知人也 

為政篇第二 

子曰為政以德譬如北辰居其所而眾星共之 

子曰詩三百一言以蔽之曰思無邪 

子曰道之以政齊之以刑民免而無恥道之以德齊之以禮有恥且格 

子曰吾十有五而志于學三十而立四十而不惑五十而知天命六十而耳順七十而從心所欲不踰矩 

孟懿子問孝子曰無違樊遲御子告之曰孟孫問孝於我我對曰無違樊遲曰何謂也子曰生事之以禮死葬之以禮祭之以禮 

孟武伯問孝子曰父母唯其疾之憂 

子游問孝子曰今之孝者是謂能養至於犬馬皆能有養不敬何以別乎 

子夏問孝子曰色難有事弟子服其勞有酒食先生饌曾是以為孝乎 

子曰吾與回言終日不違如愚退而省其私亦足以發回也不愚 

子曰視其所以觀其所由察其所安人焉廋哉人焉廋哉 

子曰溫故而知新可以為師矣 

子曰君子不器 

子貢問君子子曰先行其言而後從之 

子曰君子周而不比小人比而不周 

子曰學而不思則罔思而不學則殆 

子曰攻乎異端斯害也已 

子曰由誨女知之乎知之為知之不知為不知是知也 

子張學干祿子曰多聞闕疑慎言其餘則寡尤多見闕殆慎行其餘則寡悔言寡尤行寡悔祿在其中矣 

哀公問曰何為則民服孔子對曰舉直錯諸枉則民服舉枉錯諸直則民不服 

季康子問使民敬忠以勸如之何子曰臨之以莊則敬孝慈則忠舉善而教不能則勸 

或謂孔子曰子奚不為政子曰書云孝乎惟孝友于兄弟施於有政是亦為政奚其為為政 

子曰人而無信不知其可也大車無輗小車無軏其何以行之哉 

子張問十世可知也子曰殷因於夏禮所損益可知也周因於殷禮所損益可知也其或繼周者雖百世可知也 

子曰非其鬼而祭之諂也見義不為無勇也 

八佾篇第三 

孔子謂季氏八佾舞於庭是可忍也孰不可忍也 

三家者以雍徹子曰相維辟公天子穆穆奚取於三家之堂 

子曰人而不仁如禮何人而不仁如樂何 

林放問禮之本子曰大哉問禮與其奢也寧儉喪與其易也寧戚 

子曰夷狄之有君不如諸夏之亡也 

季氏旅於泰山子謂冉有曰女弗能救與對曰不能子曰嗚呼曾謂泰山不如林放乎 

子曰君子無所爭必也射乎揖讓而升下而飲其爭也君子 

子夏問曰巧笑倩兮美目盼兮素以為絢兮何謂也子曰繪事後素曰禮後乎子曰起予者商也始可與言詩已矣 

子曰夏禮吾能言之杞不足徵也殷禮吾能言之宋不足徵也文獻不足故也足則吾能徵之矣 

子曰禘自既灌而往者吾不欲觀之矣 

或問禘之說子曰不知也知其說者之於天下也其如示諸斯乎指其掌 

祭如在祭神如神在子曰吾不與祭如不祭 

王孫賈問曰與其媚於奧寧媚於竈何謂也子曰不然獲罪於天無所禱也 

子曰周監於二代郁郁乎文哉吾從周 

子入太廟每事問或曰孰謂鄹人之子知禮乎入太廟每事問子聞之曰是禮也 

子曰射不主皮為力不同科古之道也 

子貢欲去告朔之餼羊子曰賜也爾愛其羊我愛其禮 

子曰事君盡禮人以為諂也 

定公問君使臣臣事君如之何孔子對曰君使臣以禮臣事君以忠 

子曰關雎樂而不淫哀而不傷 

哀公問社於宰我宰我對曰夏后氏以松殷人以柏周人以栗曰使民戰栗子聞之曰成事不說遂事不諫既往不咎 

子曰管仲之器小哉或曰管仲儉乎曰管氏有三歸官事不攝焉得儉然則管仲知禮乎曰邦君樹塞門管氏亦樹塞門邦君為兩君之好有反坫管氏亦有反坫管氏而知禮孰不知禮 

子語魯大師樂曰樂其可知也始作翕如也從之純如也皦如也繹如也以成 

儀封人請見曰君子之至於斯也吾未嘗不得見也從者見之出曰二三子何患於喪乎天下之無道也久矣天將以夫子為木鐸 

子謂韶盡美矣又盡善也謂武盡美矣未盡善也 

子曰居上不寬為禮不敬臨喪不哀吾何以觀之哉 

梁惠王上 

孟子見梁惠王王曰叟不遠千里而來亦將有以利吾國乎孟子對曰王何必曰利亦有仁義而已矣王曰何以利吾國大夫曰何以利吾家士庶人曰何以利吾身上下交征利而國危矣萬乘之國弒其君者必
千乘之家千乘之國弒其君者必百乘之家萬取千焉千取百焉不為不多矣苟為後義而先利不奪不饜未有仁而遺其親者也未有義而後其君者也王亦曰仁義而已矣何必曰利 

孟子見梁惠王王立於沼上顧鴻鴈麋鹿曰賢者亦樂此乎孟子對曰賢者而後樂此不賢者雖有此不樂也詩云經始靈臺經之營之庶民攻之不日成之經始勿亟庶民子來王在靈囿麀鹿攸伏麀鹿濯濯
白鳥鶴鶴王在靈沼於牣魚躍文王以民力為臺為沼而民歡樂之謂其臺曰靈臺謂其沼曰靈沼樂其有麋鹿魚鼈古之人與民偕樂故能樂也湯誓曰時日害喪予及女皆亡民欲與之皆亡雖有臺池鳥獸
豈能獨樂哉 

梁惠王曰寡人之於國也盡心焉耳矣河內凶則移其民於河東移其粟於河內河東凶亦然察鄰國之政無如寡人之用心者鄰國之民不加少寡人之民不加多何也孟子對曰王好戰請以戰喻填然鼓之
兵刃既接棄甲曳兵而走或百步而後止或五十步而後止以五十步笑百步則何如曰不可直不百步耳是亦走也曰王如知此則無望民之多於鄰國也不違農時穀不可勝食也數罟不入洿池魚鼈不可勝
食也斧斤以時入山林材木不可勝用也穀與魚鼈不可勝食材木不可勝用是使民養生喪死無憾也養生喪死無憾王道之始也五畝之宅樹之以桑五十者可以衣帛矣雞豚狗彘之畜無失其時七十者可
以食肉矣百畝之田勿奪其時數口之家可以無飢矣謹庠序之教申之以孝悌之義頒白者不負戴於道路矣七十者衣帛食肉黎民不飢不寒然而不王者未之有也狗彘食人食而不知檢塗有餓莩而不知
發人死則曰非我也歲也是何異於刺人而殺之曰非我也兵也王無罪歲斯天下之民至焉 

梁惠王曰寡人願安承教孟子對曰殺人以梃與刃有以異乎曰無以異也以刃與政有以異乎曰無以異也曰庖有肥肉廄有肥馬民有飢色野有餓莩此率獸而食人也獸相食且人惡之為民父母行政不免
於率獸而食人惡在其為民父母也仲尼曰始作俑者其無後乎為其象人而用之也如之何其使斯民飢而死也 

梁惠王曰晉國天下莫強焉叟之所知也及寡人之身東敗於齊長子死焉西喪地於秦七百里南辱於楚寡人恥之願比死者壹洒之如之何則可孟子對曰地方百里而可以王王如施仁政於民省刑罰薄稅
斂深耕易耨壯者以暇日修其孝悌忠信入以事其父兄出以事其長上可使制梃以撻秦楚之堅甲利兵矣彼奪其民時使不得耕耨以養其父母父母凍餓兄弟妻子離散彼陷溺其民王往而征之夫誰與王
敵故曰仁者無敵王請勿疑 

孟子見梁襄王出語人曰望之不似人君就之而不見所畏焉卒然問曰天下惡乎定吾對曰定于一孰能一之對曰不嗜殺人者能一之孰能與之對曰天下莫不與也王知夫苗乎七八月之間旱則苗槁矣
天油然作雲沛然下雨則苗浡然興之矣其如是孰能禦之今夫天下之人牧未有不嗜殺人者也如有不嗜殺人者則天下之民皆引領而望之矣誠如是也民歸之由水之就下沛然誰能禦之 

齊宣王問曰齊桓晉文之事可得聞乎孟子對曰仲尼之徒無道桓文之事者是以後世無傳焉臣未之聞也無以則王乎曰德何如則可以王矣曰保民而王莫之能禦也曰若寡人者可以保民乎哉曰可曰
何由知吾可也曰臣聞之胡齕曰王坐於堂上有牽牛而過堂下者王見之曰牛何之對曰將以釁鍾王曰舍之吾不忍其觳觫若無罪而就死地對曰然則廢釁鍾與曰何可廢也以羊易之不識有諸曰有之
曰是心足以王矣百姓皆以王為愛也臣固知王之不忍也王曰然誠有百姓者齊國雖褊小吾何愛一牛即不忍其觳觫若無罪而就死地故以羊易之也曰王無異於百姓之以王為愛也以小易大彼惡知之
王若隱其無罪而就死地則牛羊何擇焉王笑曰是誠何心哉我非愛其財而易之以羊也宜乎百姓之謂我愛也曰無傷也是乃仁術也見牛未見羊也君子之於禽獸也見其生不忍見其死聞其聲不忍食其
肉是以君子遠庖廚也王說曰詩云他人有心予忖度之夫子之謂也夫我乃行之反而求之不得吾心夫子言之於我心有戚戚焉此心之所以合於王者何也曰有復於王者曰吾力足以舉百鈞而不足以舉
一羽明足以察秋毫之末而不見輿薪則王許之乎曰否今恩足以及禽獸而功不至於百姓者獨何與然則一羽之不舉為不用力焉輿薪之不見為不用明焉百姓之不見保為不用恩焉故王之不王不為也
非不能也曰不為者與不能者之形何以異曰挾太山以超北海語人曰我不能是誠不能也為長者折枝語人曰我不能是不為也非不能也故王之不王非挾太山以超北海之類也王之不王是折枝之類也
老吾老以及人之老幼吾幼以及人之幼天下可運於掌詩云刑于寡妻至于兄弟以御于家邦言舉斯心加諸彼而已故推恩足以保四海不推恩無以保妻子古之人所以大過人者無他焉善推其所為而已
矣今恩足以及禽獸而功不至於百姓者獨何與權然後知輕重度然後知長短物皆然心為甚王請度之抑王興甲兵危士臣搆怨於諸侯然後快於心與王曰否吾何快於是將以求吾所大欲也曰王之所大
欲可得聞與王笑而不言曰為肥甘不足於口與輕煖不足於體與抑為采色不足視於目與聲音不足聽於耳與便嬖不足使令於前與王之諸臣皆足以供之而王豈為是哉曰否吾不為是也曰然則王之所
大欲可知已欲辟土地朝秦楚莅中國而撫四夷也以若所為求若所欲猶緣木而求魚也王曰若是其甚與曰殆有甚焉緣木求魚雖不得魚無後災以若所為求若所欲盡心力而為之後必有災曰可得聞與
曰鄒人與楚人戰則王以為孰勝曰楚人勝曰然則小固不可以敵大寡固不可以敵眾弱固不可以敵強海內之地方千里者九齊集有其一以一服八何以異於鄒敵楚哉蓋亦反其本矣今王發政施仁使天
下仕者皆欲立於王之朝耕者皆欲耕於王之野商賈皆欲藏於王之市行旅皆欲出於王之塗天下之欲疾其君者皆欲赴愬於王其若是孰能禦之王曰吾惽不能進於是矣願夫子輔吾志明以教我我雖不
敏請嘗試之曰無恆產而有恆心者惟士為能若民則無恆產因無恆心苟無恆心放辟邪侈無不為已及陷於罪然後從而刑之是罔民也焉有仁人在位罔民而可為也是故明君制民之產必使仰足以事父
母俯足以畜妻子樂歲終身飽凶年免於死亡然後驅而之善故民之從之也輕今也制民之產仰不足以事父母俯不足以畜妻子樂歲終身苦凶年不免於死亡此惟救死而恐不贍奚暇治禮義哉王欲行之
則盍反其本矣五畝之宅樹之以桑五十者可以衣帛矣雞豚狗彘之畜無失其時七十者可以食肉矣百畝之田勿奪其時八口之家可以無飢矣謹庠序之教申之以孝悌之義頒白者不負戴於道路矣老者
衣帛食肉黎民不飢不寒然而不王者未之有也 

梁惠王下 

莊暴見孟子曰暴見於王王語暴以好樂暴未有以對也曰好樂何如孟子曰王之好樂甚則齊國其庶幾乎他日見於王曰王嘗語莊子以好樂有諸王變乎色曰寡人非能好先王之樂也直好世俗之樂耳
曰王之好樂甚則齊其庶幾乎今之樂猶古之樂也曰可得聞與曰獨樂樂與人樂樂孰樂曰不若與人曰與少樂樂與眾樂樂孰樂曰不若與眾臣請為王言樂今王鼓樂於此百姓聞王鍾鼓之聲管籥之音
舉疾首蹙頞而相告曰吾王之好鼓樂夫何使我至於此極也父子不相見兄弟妻子離散今王田獵於此百姓聞王車馬之音見羽旄之美舉疾首蹙頞而相告曰吾王之好田獵夫何使我至於此極也父子不
相見兄弟妻子離散此無他不與民同樂也今王鼓樂於此百姓聞王鍾鼓之聲管籥之音舉欣欣然有喜色而相告曰吾王庶幾無疾病與何以能鼓樂也今王田獵於此百姓聞王車馬之音見羽旄之美舉欣
欣然有喜色而相告曰吾王庶幾無疾病與何以能田獵也此無他與民同樂也今王與百姓同樂則王矣 

齊宣王問曰文王之囿方七十里有諸孟子對曰於傳有之曰若是其大乎曰民猶以為小也曰寡人之囿方四十里民猶以為大何也曰文王之囿方七十里芻蕘者往焉雉兔者往焉與民同之民以為小不亦
宜乎臣始至於境問國之大禁然後敢入臣聞郊關之內有囿方四十里殺其麋鹿者如殺人之罪則是方四十里為阱於國中民以為大不亦宜乎 

齊宣王問曰交鄰國有道乎孟子對曰有惟仁者為能以大事小是故湯事葛文王事混夷惟智者為能以小事大故大王事獯鬻句踐事吳以大事小者樂天者也以小事大者畏天者也樂天者保天下畏天者
保其國詩云畏天之威于時保之王曰大哉言矣寡人有疾寡人好勇對曰王請無好小勇夫撫劍疾視曰彼惡敢當我哉此匹夫之勇敵一人者也王請大之詩云王赫斯怒爰整其旅以遏徂莒以篤周祜以對
于天下此文王之勇也文王一怒而安天下之民書曰天降下民作之君作之師惟曰其助上帝寵之四方有罪無罪惟我在天下曷敢有越厥志一人衡行於天下武王恥之此武王之勇也而武王亦一怒而安
天下之民今王亦一怒而安天下之民民惟恐王之不好勇也 

齊宣王見孟子於雪宮王曰賢者亦有此樂乎孟子對曰有人不得則非其上矣不得而非其上者非也為民上而不與民同樂者亦非也樂民之樂者民亦樂其樂憂民之憂者民亦憂其憂樂以天下憂以天下
然而不王者未之有也昔者齊景公問於晏子曰吾欲觀於轉附朝儛遵海而南放於琅邪吾何脩而可以比於先王觀也晏子對曰善哉問也天子適諸侯曰巡狩巡狩者巡所守也諸侯朝於天子曰述職述職
者述所職也無非事者春省耕而補不足秋省斂而助不給夏諺曰吾王不遊吾何以休吾王不豫吾何以助一遊一豫為諸侯度今也不然師行而糧食飢者弗食勞者弗息睊睊胥讒民乃作慝方命虐民飲食
若流流連荒亡為諸侯憂從流下而忘反謂之流從流上而忘反謂之連從獸無厭謂之荒樂酒無厭謂之亡先王無流連之樂荒亡之行惟君所行也景公說大戒於國出舍於郊於是始興發補不足召大師曰
為我作君臣相說之樂蓋徵招角招是也其詩曰畜君何尤畜君者好君也 

齊宣王問曰人皆謂我毀明堂毀諸已乎孟子對曰夫明堂者王者之堂也王欲行王政則勿毀之矣王曰王政可得聞與對曰昔者文王之治岐也耕者九一仕者世祿關市譏而不征澤梁無禁罪人不孥老而
無妻曰鰥老而無夫曰寡老而無子曰獨幼而無父曰孤此四者天下之窮民而無告者文王發政施仁必先斯四者詩云哿矣富人哀此煢獨王曰善哉言乎曰王如善之則何為不行王曰寡人有疾寡人好貨
對曰昔者公劉好貨詩云乃積乃倉乃裹餱糧于橐于囊思戢用光弓矢斯張干戈戚揚爰方啟行故居者有積倉行者有裹囊也然後可以爰方啟行王如好貨與百姓同之於王何有王曰寡人有疾寡人好色
對曰昔者太王好色愛厥妃詩云古公亶父來朝走馬率西水滸至于岐下爰及姜女聿來胥宇當是時也內無怨女外無曠夫王如好色與百姓同之於王何有 

孟子謂齊宣王曰王之臣有託其妻子於其友而之楚遊者比其反也則凍餒其妻子則如之何王曰棄之曰士師不能治士則如之何王曰已之曰四境之內不治則如之何王顧左右而言他 

孟子見齊宣王曰所謂故國者非謂有喬木之謂也有世臣之謂也王無親臣矣昔者所進今日不知其亡也王曰吾何以識其不才而舍之曰國君進賢如不得已將使卑踰尊䟽踰戚可不慎與左右皆曰賢
未可也諸大夫皆曰賢未可也國人皆曰賢然後察之見賢焉然後用之左右皆曰不可勿聽諸大夫皆曰不可勿聽國人皆曰不可然後察之見不可焉然後去之左右皆曰可殺勿聽諸大夫皆曰可殺勿聽
國人皆曰可殺然後察之見可殺焉然後殺之故曰國人殺之也如此然後可以為民父母 

齊宣王問曰湯放桀武王伐紂有諸孟子對曰於傳有之曰臣弒其君可乎曰賊仁者謂之賊賊義者謂之殘殘賊之人謂之一夫聞誅一夫紂矣未聞弒君也 

孟子謂齊宣王曰為巨室則必使工師求大木工師得大木則王喜以為能勝其任也匠人斲而小之則王怒以為不勝其任矣夫人幼而學之壯而欲行之王曰姑舍女所學而從我則何如今有璞玉於此雖萬
鎰必使玉人彫琢之至於治國家則曰姑舍女所學而從我則何以異於教玉人彫琢玉哉 

齊人伐燕勝之宣王問曰或謂寡人勿取或謂寡人取之以萬乘之國伐萬乘之國五旬而舉之人力不至於此不取必有天殃取之何如孟子對曰取之而燕民悅則取之古之人有行之者武王是也取之而燕
民不悅則勿取古之人有行之者文王是也以萬乘之國伐萬乘之國簞食壺漿以迎王師豈有它哉避水火也如水益深如火益熱亦運而已矣 

齊人伐燕取之諸侯將謀救燕宣王曰諸侯多謀伐寡人者何以待之孟子對曰臣聞七十里為政於天下者湯是也未聞以千里畏人者也書曰湯一征自葛始天下信之東面而征西夷怨南面而征北狄怨
曰奚為後我民望之若大旱之望雲霓也歸市者不止耕者不變誅其君而弔其民若時雨降民大悅書曰徯我后后來其蘇今燕虐其民王往而征之民以為將拯己於水火之中也簞食壺漿以迎王師若殺其
父兄係累其子弟毀其宗廟遷其重器如之何其可也天下固畏齊之彊也今又倍地而不行仁政是動天下之兵也王速出令反其旄倪止其重器謀於燕眾置君而後去之則猶可及止也 

鄒與魯鬨穆公問曰吾有司死者三十三人而民莫之死也誅之則不可勝誅不誅則疾視其長上之死而不救如之何則可也孟子對曰凶年饑歲君之民老弱轉乎溝壑壯者散而之四方者幾千人矣而君之
倉廩實府庫充有司莫以告是上慢而殘下也曾子曰戒之戒之出乎爾者反乎爾者也夫民今而後得反之也君無尤焉君行仁政斯民親其上死其長矣 

滕文公問曰滕小國也間於齊楚事齊乎事楚乎孟子對曰是謀非吾所能及也無已則有一焉鑿斯池也築斯城也與民守之效死而民弗去則是可為也 

滕文公問曰齊人將築薛吾甚恐如之何則可孟子對曰昔者大王居邠狄人侵之去之岐山之下居焉非擇而取之不得已也苟為善後世子孫必有王者矣君子創業垂統為可繼也若夫成功則天也君如彼
何哉強為善而已矣 

滕文公問曰滕小國也竭力以事大國則不得免焉如之何則可孟子對曰昔者大王居邠狄人侵之事之以皮幣不得免焉事之以犬馬不得免焉事之以珠玉不得免焉乃屬其耆老而告之曰狄人之所欲者
吾土地也吾聞之也君子不以其所以養人者害人二三子何患乎無君我將去之去邠踰梁山邑于岐山之下居焉邠人曰仁人也不可失也從之者如歸市或曰世守也非身之所能為也效死勿去君請擇於
斯二者 

魯平公將出嬖人臧倉者請曰他日君出則必命有司所之今乘輿已駕矣有司未知所之敢請公曰將見孟子曰何哉君所為輕身以先於匹夫者以為賢乎禮義由賢者出而孟子之後喪踰前喪君無見焉
公曰諾樂正子入見曰君奚為不見孟軻也曰或告寡人曰孟子之後喪踰前喪是以不往見也曰何哉君所謂踰者前以士後以大夫前以三鼎而後以五鼎與曰否謂棺椁衣衾之美也曰非所謂踰也貧富不
同也樂正子見孟子曰克告於君君為來見也嬖人有臧倉者沮君君是以不果來也曰行或使之止或尼之行止非人所能也吾之不遇魯侯天也臧氏之子焉能使予不遇哉 

中庸 

天命之謂性率性之謂道修道之謂教道也者不可須臾離也可離非道也是故君子戒慎乎其所不睹恐懼乎其所不聞莫見乎隱莫顯乎微故君子慎其獨也喜怒哀樂之未發謂之中發而皆中節謂之和
中也者天下之大本也和也者天下之達道也致中和天地位焉萬物育焉 

仲尼曰君子中庸小人反中庸君子之中庸也君子而時中小人之中庸也小人而無忌憚也子曰中庸其至矣乎民鮮能久矣子曰道之不行也我知之矣知者過之愚者不及也道之不明也我知之矣賢者過
之不肖者不及也人莫不飲食也鮮能知味也子曰道其不行矣夫 

子曰舜其大知也與舜好問而好察邇言隱惡而揚善執其兩端用其中於民其斯以為舜乎 

子曰人皆曰予知驅而納諸罟擭陷阱之中而莫之知辟也人皆曰予知擇乎中庸而不能期月守也 

子曰回之為人也擇乎中庸得一善則拳拳服膺而弗失之矣子曰天下國家可均也爵祿可辭也白刃可蹈也中庸不可能也 

子路問強子曰南方之強與北方之強與抑而強與寬柔以教不報無道南方之強也君子居之衽金革死而不厭北方之強也而強者居之故君子和而不流強哉矯中立而不倚強哉矯國有道不變塞焉強哉
矯國無道至死不變強哉矯 

子曰素隱行怪後世有述焉吾弗為之矣君子遵道而行半塗而廢吾弗能已矣君子依乎中庸遯世不見知而不悔唯聖者能之君子之道費而隱夫婦之愚可以與知焉及其至也雖聖人亦有所不知焉夫婦
之不肖可以能行焉及其至也雖聖人亦有所不能焉天地之大也人猶有所憾故君子語大天下莫能載焉語小天下莫能破焉詩云鳶飛戾天魚躍于淵言其上下察也君子之道造端乎夫婦及其至也察乎
天地 

子曰道不遠人人之為道而遠人不可以為道詩云伐柯伐柯其則不遠執柯以伐柯睨而視之猶以為遠故君子以人治人改而止忠恕違道不遠施諸己而不願亦勿施於人君子之道四丘未能一焉所求乎
子以事父未能也所求乎臣以事君未能也所求乎弟以事兄未能也所求乎朋友先施之未能也庸德之行庸言之謹有所不足不敢不勉有餘不敢盡言顧行行顧言君子胡不慥慥爾君子素其位而行不願
乎其外素富貴行乎富貴素貧賤行乎貧賤素夷狄行乎夷狄素患難行乎患難君子無入而不自得焉在上位不陵下在下位不援上正己而不求於人則無怨上不怨天下不尤人故君子居易以俟命小人行
險以徼幸 

子曰射有似乎君子失諸正鵠反求諸其身君子之道辟如行遠必自邇辟如登高必自卑詩曰妻子好合如鼓瑟琴兄弟既翕和樂且耽宜爾室家樂爾妻帑子曰父母其順矣乎 

子曰鬼神之為德其盛矣乎視之而弗見聽之而弗聞體物而不可遺使天下之人齊明盛服以承祭祀洋洋乎如在其上如在其左右詩曰神之格思不可度思矧可射思夫微之顯誠之不可揜如此夫 

子曰舜其大孝也與德為聖人尊為天子富有四海之內宗廟饗之子孫保之故大德必得其位必得其祿必得其名必得其壽故天之生物必因其材而篤焉故栽者培之傾者覆之詩曰嘉樂君子憲憲令德
宜民宜人受祿于天保佑命之自天申之故大德者必受命 

子曰無憂者其唯文王乎以王季為父以武王為子父作之子述之武王纘大王王季文王之緒壹戎衣而有天下身不失天下之顯名尊為天子富有四海之內宗廟饗之子孫保之武王末受命周公成文武之
德追王大王王季上祀先公以天子之禮斯禮也達乎諸侯大夫及士庶人父為大夫子為士葬以大夫祭以士父為士子為大夫葬以士祭以大夫期之喪達乎大夫三年之喪達乎天子父母之喪無貴賤一也
 

子曰武王周公其達孝矣乎夫孝者善繼人之志善述人之事者也春秋脩其祖廟陳其宗器設其裳衣薦其時食宗廟之禮所以序昭穆也序爵所以辨貴賤也序事所以辨賢也旅酬下為上所以逮賤也燕毛
所以序齒也踐其位行其禮奏其樂敬其所尊愛其所親事死如事生事亡如事存孝之至也郊社之禮所以事上帝也宗廟之禮所以祀乎其先也明乎郊社之禮禘嘗之義治國其如示諸掌乎 

哀公問政子曰文武之政布在方策其人存則其政舉其人亡則其政息人道敏政地道敏樹夫政也者蒲盧也故為政在人取人以身脩身以道脩道以仁仁者人也親親為大義者宜也尊賢為大親親之殺尊
賢之等禮所生也在下位不獲乎上民不可得而治矣故君子不可以不脩身思脩身不可以不事親思事親不可以不知人思知人不可以不知天天下之達道五所以行之者三曰君臣也父子也夫婦也昆弟
也朋友之交也五者天下之達道也知仁勇三者天下之達德也所以行之者一也或生而知之或學而知之或困而知之及其知之一也或安而行之或利而行之或勉強而行之及其成功一也 

子曰好學近乎知力行近乎仁知恥近乎勇知斯三者則知所以脩身知所以脩身則知所以治人知所以治人則知所以治天下國家矣凡為天下國家有九經曰脩身也尊賢也親親也敬大臣也體群臣也
子庶民也來百工也柔遠人也懷諸侯也脩身則道立尊賢則不惑親親則諸父昆弟不怨敬大臣則不眩體群臣則士之報禮重子庶民則百姓勸來百工則財用足柔遠人則四方歸之懷諸侯則天下畏之 

齊明盛服非禮不動所以脩身也去讒遠色賤貨而貴德所以勸賢也尊其位重其祿同其好惡所以勸親親也官盛任使所以勸大臣也忠信重祿所以勸士也時使薄斂所以勸百姓也日省月試既廩稱事
所以勸百工也送往迎來嘉善而矜不能所以柔遠人也繼絕世舉廢國治亂持危朝聘以時厚往而薄來所以懷諸侯也 

凡為天下國家有九經所以行之者一也 

凡事豫則立不豫則廢言前定則不跲事前定則不困行前定則不疚道前定則不窮在下位不獲乎上民不可得而治矣獲乎上有道不信乎朋友不獲乎上矣信乎朋友有道不順乎親不信乎朋友矣順乎親
有道反諸身不誠不順乎親矣誠身有道不明乎善不誠乎身矣 

誠者天之道也誠之者人之道也誠者不勉而中不思而得從容中道聖人也誠之者擇善而固執之者也博學之審問之慎思之明辨之篤行之有弗學學之弗能弗措也有弗問問之弗知弗措也有弗思思之
弗得弗措也有弗辨辨之弗明弗措也有弗行行之弗篤弗措也人一能之己百之人十能之己千之果能此道矣雖愚必明雖柔必強 

自誠明謂之性自明誠謂之教誠則明矣明則誠矣唯天下至誠為能盡其性能盡其性則能盡人之性能盡人之性則能盡物之性能盡物之性則可以贊天地之化育可以贊天地之化育則可以與天地參矣
 

其次致曲曲能有誠誠則形形則著著則明明則動動則變變則化唯天下至誠為能化 

至誠之道可以前知國家將興必有禎祥國家將亡必有妖孽見乎蓍龜動乎四體禍福將至善必先知之不善必先知之故至誠如神 

誠者自成也而道自道也誠者物之終始不誠無物是故君子誠之為貴誠者非自成己而已也所以成物也成己仁也成物知也性之德也合外內之道也故時措之宜也故至誠無息不息則久久則徵徵則悠
遠悠遠則博厚博厚則高明博厚所以載物也高明所以覆物也悠久所以成物也博厚配地高明配天悠久無疆如此者不見而章不動而變無為而成天地之道可壹言而盡也其為物不貳則其生物不測
天地之道博也厚也高也明也悠也久也 

今夫天斯昭昭之多及其無窮也日月星辰繫焉萬物覆焉今夫地一撮土之多及其廣厚載華嶽而不重振河海而不洩萬物載焉今夫山一拳石之多及其廣大草木生之禽獸居之寶藏興焉今夫水一勺之
多及其不測黿鼉蛟龍魚鱉生焉貨財殖焉詩曰惟天之命於穆不已蓋曰天之所以為天也於乎不顯文王之德之純蓋曰文王之所以為文也純亦不已 

大哉聖人之道洋洋乎發育萬物峻極于天優優大哉禮儀三百威儀三千待其人然後行故曰苟不至德至道不凝焉故君子尊德性而道問學致廣大而盡精微極高明而道中庸溫故而知新敦厚以崇禮
是故居上不驕為下不倍國有道其言足以興國無道其默足以容詩曰既明且哲以保其身其此之謂與 

子曰愚而好自用賤而好自專生乎今之世反古之道如此者災及其身者也非天子不議禮不制度不考文今天下車同軌書同文行同倫雖有其位苟無其德不敢作禮樂焉雖有其德苟無其位亦不敢作禮
樂焉 

子曰吾說夏禮杞不足徵也吾學殷禮有宋存焉吾學周禮今用之吾從周王天下有三重焉其寡過矣乎上焉者雖善無徵無徵不信不信民弗從下焉者雖善不尊不尊不信不信民弗從故君子之道本諸身
徵諸庶民考諸三王而不繆建諸天地而不悖質諸鬼神而無疑百世以俟聖人而不惑質諸鬼神而無疑知天也百世以俟聖人而不惑知人也是故君子動而世為天下道行而世為天下法言而世為天下則
遠之則有望近之則不厭詩曰在彼無惡在此無射庶幾夙夜以永終譽君子未有不如此而蚤有譽於天下者也 

仲尼祖述堯舜憲章文武上律天時下襲水土辟如天地之無不持載無不覆幬辟如四時之錯行如日月之代明萬物並育而不相害道並行而不相悖小德川流大德敦化此天地之所以為大也唯天下至聖
為能聰明睿知足以有臨也寬裕溫柔足以有容也發強剛毅足以有執也齊莊中正足以有敬也文理密察足以有別也溥博淵泉而時出之溥博如天淵泉如淵見而民莫不敬言而民莫不信行而民莫不說
是以聲名洋溢乎中國施及蠻貊舟車所至人力所通天之所覆地之所載日月所照霜露所隊凡有血氣者莫不尊親故曰配天唯天下至誠為能經綸天下之大經立天下之大本知天地之化育夫焉有所倚
肫肫其仁淵淵其淵浩浩其天苟不固聰明聖知達天德者其孰能知之詩曰衣錦尚絅惡其文之著也故君子之道闇然而日章小人之道的然而日亡君子之道淡而不厭簡而文溫而理知遠之近知風之自
知微之顯可與入德矣詩云潛雖伏矣亦孔之昭故君子內省不疚無惡於志君子所不可及者其唯人之所不見乎詩云相在爾室尚不愧于屋漏故君子不動而敬不言而信詩曰奏假無言時靡有爭是故君
子不賞而民勸不怒而民威於鈇鉞詩曰不顯惟德百辟其刑之是故君子篤恭而天下平詩曰予懷明德不大聲以色 

子曰聲色之於以化民末也詩曰德輶如毛毛猶有倫上天之載無聲無臭至矣 

春秋戰國 

周平王以後爲春秋之世其列國與周同姓者曰魯曰衞曰晉曰鄭曰曹曰蔡曰燕曰吳其與周異姓者曰齊曰宋曰陳曰楚曰秦此其大者餘小國若春秋所書杞許滕薛邾莒江黃之屬不可盡述於十二列國
之中有齊桓公宋襄公晉文公秦穆公楚莊王五覇事跡若論春秋諸國之終始有未及戰國而先亡者有旣及戰國而後亡者各擧其概周威烈王以後爲戰國之世則秦楚燕齊趙魏韓七大國而已秦楚燕猶
爲春秋之舊國田齊趙魏韓則爲戰國之新國凡春秋戰國之國雖繋周之諸侯而國異政實不繋於周難於盡載附見周之下方其時各有先後則觀者詳之 

吳姬姓太伯仲雍之所封也十九世至壽夢始稱王壽夢四子幼曰季札札賢欲使三子相繼立以及札札義不可封延陵號曰延陵季子聘上國過徐徐君愛其寶劍季子心知之使還徐君已歿遂解劍懸其墓
而去壽夢後四君而至闔廬擧伍員謀國事員字子胥楚人伍奢之子奢誅而奔吳以吳兵入郢吳伐越闔廬傷而死子夫差立子胥復事之夫差志復讎朝夕臥薪中出入使人呼曰夫差而忘越人之殺而父邪
周敬王二十六年夫差敗越于夫椒越王勾踐以餘兵棲會稽山請爲臣妻爲妾子胥言不可太宰伯嚭受越賂說夫差赦越勾踐反國懸胆於坐臥卽仰胆嘗之曰女忘會稽之恥邪擧國政屬大夫種而與范蠡
治兵事謀吳太宰嚭譖子胥恥謀不用怨望夫差乃賜子胥屬鏤之劍子胥告其家人曰必樹吾墓檟檟可材也抉吾目懸東門以觀越兵之滅吳乃自剄夫差取其尸盛以鴟夷投之江吳人憐之立祠江上命
曰胥山越十年生聚十年敎訓周元王四年越伐吳吳三戰三北夫差上姑蘇亦請成於越范蠡不可夫差曰吾無以見子胥爲幎冒乃死越旣滅吳范蠡去之遺大夫種書曰越王爲人長頸烏喙可與共患難
不可與共安樂子何不去種稱疾不朝或讒種且作亂賜劍死范蠡装其輕寶珠玉與私從乘舟江湖浮海出齊變姓名自謂鴟夷子皮父子治產至數千萬齊人聞其賢以爲相蠡喟然曰居家致千金居官致卿
相此布衣之極也久受尊名不祥乃歸相印盡散其財懷重寶閒行止於陶自謂陶朱公貲累鉅萬魯人猗頓往問術焉蠡曰畜五牸乃大畜牛羊於猗氏十年閒貲擬王公故天下言富者稱陶朱猗頓 

蔡姬姓蔡仲之所封也周公蔡蔡叔於郭鄰其子胡率德改行復封于蔡後世至春秋之末爲楚惠王所滅 

曹姬姓武王弟曹叔振鐸之所封也其後世至春秋中爲宋所滅 

宋子姓商紂庶兄微子啓之所封也後世至春秋有襄公玆父者欲覇諸侯與楚戰公子目夷請及其未陣擊之公曰君子不困人於阨遂爲楚所敗世笑以爲宋襄之仁其後有景公者熒惑嘗以其時守心心宋
之分野公憂之司星子韋曰可移於相公曰相吾之股肱曰可移於民公曰君者待民曰可移於歲公曰歲饑民困吾誰爲君子韋曰天高聽卑君有君人之言三宜有動候之果徙一度歷數世至康王偃有雀
生𪄟占之曰必覇天下偃喜敗齊楚魏與爲敵國偃淫虐天下號之曰桀宋周愼靚王時齊湣王與楚魏共伐宋滅之而分其地 

魯姬姓周公子伯禽之所封也周公誨成王王有過則撻伯禽伯禽就封公戒之曰我文王之子武王之弟今王之叔父然我一沐三握髮一飯三吐哺起以待士猶恐失天下賢人子之魯愼無以國驕人太公封
於齊五月而報政周公曰何疾也曰吾簡其君臣禮從其俗伯禽至魯三年而報政周公曰何遅也曰變其俗革其禮喪三年而後除之周公曰後世其北面事齊乎夫政不簡不易民不能近平易近民民必歸之
周公問太公何以治齊曰尊賢而尙功周公曰後世必有簒弑之臣太公問周公何以治魯曰尊賢而親親太公曰後漸弱矣伯禽十三世而至隱公爲春秋之始隱公之弟曰桓公桓公之子莊公莊公有庶弟三
人曰慶父其後爲孟孫氏曰叔牙其後爲叔孫氏曰季友其後爲季孫氏是爲三桓世執國命歷子班閔公僖公文公宣公成公襄公至昭公伐季氏三家共伐之公奔乾侯以卒弟定公立以孔子爲中都宰一年
四方皆則之由中都爲司空進爲大司寇相定公會齊侯于夾谷孔子曰有文事者必有武備請具左右司馬以從旣會齊有司請奏四方之樂於是旗旄劍戟鼓譟而至孔子趨而進曰吾兩君爲好夷狄之樂何
爲於此齊景公心怍麾之齊有司請奏宮中之樂優倡侏儒戲而前孔子趨而進曰匹夫熒惑諸侯者罪當誅請命有司加法焉首足異処景公懼歸語其臣曰魯以君子之道輔其君而子独以夷狄之道敎寡人
於是齊人乃歸所侵魯鄆汶陽龜陰之地以謝魯孔子言於定公將墮三都以強公室叔孫氏墮郈季氏墮費孟氏之臣不肯墮成圍之弗克孔子由大司寇攝行相事七日而誅亂政大夫少正卯居三月魯大治
齊人聞之懼乃歸女樂於魯季桓子受之不聽政郊又不致膰俎於大夫孔子遂去魯定公卒子哀公立欲以越伐三桓不克歷悼公元公至繆公知尊子思而不能用歷共公康公至平公嘗欲見孟子而不果
歷文公至頃公爲楚考烈王所滅魯自周公至頃公凡三十四世孔子名丘字仲尼其先宋人也有正考父者佐宋三命滋益恭其鼎銘云一命而僂再命而傴三命而俯循牆而走亦莫余敢侮饘於是粥於是
以餬予口孔氏滅於宋其後適魯有叔梁紇者與顏氏女禱於尼山而生孔子爲兒嬉戲常陳俎豆設禮容長爲季氏吏料量平嘗爲司樴吏畜蕃息適周問禮於老子反而弟子稍益進適齊齊景公將待以季孟
之閒孔子反魯定公用之不終適衞將適陳過匡匡人嘗爲陽虎所暴孔子貌類陽虎止之旣免反于衞醜靈公所爲去之過曹適宋與弟子習禮大樹下桓魋伐抜其樹適鄭鄭人曰東門有人其顙似堯其項類
皋陶其肩類子產自要以下不及禹三寸纍纍然若喪家之狗適陳又適衞將西見趙簡子至河聞竇鳴犢舜華殺死臨河歎曰美哉水洋洋乎丘之不濟此命也反于衞適陳適蔡如葉反于蔡楚使人聘孔子
陳蔡大夫謀曰孔子用於楚則陳蔡危矣相與發徒圍之於野孔子曰詩云匪兕匪虎率彼曠野吾道非邪吾何爲於是子貢曰夫子道至大天下莫能容顏回曰不容何病然後見君子楚昭王興師迎之乃得至
楚將封以書社地七百里令尹子西不可孔子反于衞季康子迎歸魯哀公問政終不能用乃序書上自唐虞下至秦繆刪古詩三千爲三百五篇皆絃歌之禮樂自此可述晩而喜易序彖象繋辭說卦文言讀易
韋編三絶因魯史記作春秋自隱至哀十二公絶筆於獲麟筆則筆削則削子夏之徒不能賛一辭弟子三千人身通六芸者七十有二人年七十三而卒子鯉字伯魚早死孫伋字子思作中庸孟子其門人也
名軻魯孟孫之後生於鄒幼被慈母三遷之敎長受業子思之門道旣通游齊梁不用退與萬章之徒難疑答問作七編老子者楚苦県人也李姓名耳字伯陽又曰字耼爲周守蔵吏孔子問焉老子告之曰良賈
深蔵若虚君子盛德容貌若愚孔子去謂弟子曰鳥吾知其能飛魚吾知其能游獣吾知其能走走者可以爲網游者可以爲綸飛者可以爲矰至於龍吾不能知其乘風雲而上天也今見老子其猶龍乎老子見
周衰去至關關令尹喜曰子將隱矣爲我著書乃著道德五千餘言而去莫知其所終其後有鄭人列禦寇蒙人莊周亦爲老子之學莊周著書侮孔子而誚諸子焉 

衞姬姓武王母弟康叔封之所封也後世至春秋有靈公夫人南子之亂子蒯聵欲殺南子不果出奔公卒立蒯聵之子輒蒯聵入輒拒之子路與其難太子之臣以戈擊子路斷纓子路曰君子死冠不免結纓而
死衞人醢子路孔子聞之命覆醢戰國時子思居於衞言苟變可將衞侯曰變嘗爲吏賦於民食人二鷄子故弗用子思曰聖人用人猶匠之用木取其所長棄其所短故杞梓連抱而有數尺之朽良工不棄今君
処戰國之世而以二卵棄干城之將此不可使聞於鄰國也衞侯言計非是而群臣和者如出一口子思曰君之國事將日非矣君出言自以爲是而卿大夫莫敢矯其非卿大夫出言自以爲是而士庶人莫敢矯
其非詩曰具曰予聖誰知烏之雌雄周之諸侯惟衞最後亡至秦并天下爲帝二世始廢君角爲庶人 

鄭姬姓周宣王庶弟桓公友之所封也桓公子武公與其子莊公並爲周司徒數世至聲公相子產子產者公族國氏名僑孔子過鄭與子產如兄弟云穆襄以來鄭無歲不被晉楚之兵子產受之以禮自固雖晉
楚之暴不能加焉鄭至周威烈王時君乙爲韓哀侯所滅韓徙都之 

晉姬姓成王弟唐叔虞之所封也成王幼與叔虞戲削桐葉爲圭曰以此封若史佚請擇日王曰吾與之戲耳佚曰天子無戲言遂封唐後世至文公覇諸侯文公名重耳獻公之次子也獻公嬖驪姬殺太子申生
而伐重耳於蒲重耳出奔十九年而後反國嘗餒於曹介子推割股以食之及歸賞從亡者狐偃趙衰顚頡魏犨而不及子推子推之從者懸書宮門曰有龍矯矯頃失其所五蛇從之周流天下龍饑乏食一蛇刲
股龍返於淵安其壤土四蛇入穴皆有処処一蛇無穴號于中野公曰噫寡人之過也使人求之不得隱綿上山中焚其山子推死焉後人爲之寒食文公環綿上田封之號曰介山文公卒其後遂世爲覇歷襄公
靈公成公景公厲公至悼公覇業復盛又歷平公昭公頃公公室益弱而六卿范氏知氏中行氏趙氏韓氏皆大歷定公至出公知氏與趙魏韓氏分范中行氏公怒四卿反攻公公出奔而死哀公立韓趙魏氏又
滅知氏而分之幽公立晉独有絳曲沃餘皆入韓趙魏氏號爲三晉烈公立三卿以周威烈王命爲侯又歷孝公至靜公魏武侯韓哀侯趙敬侯共廢靜公爲家人而分其地晉絶不祀 

陳嬀姓虞舜之後胡公滿之所封也周武王求而封之後世至春秋有公子完者出奔而仕于齊陳後爲楚惠王所滅而完之後遂大于齊爲田氏 

齊姜姓太公望呂尙之所封也後世至桓公覇諸侯五覇桓公爲始名小白兄襄公無道群弟恐禍及子糾奔魯管仲傅之小白奔莒鮑叔傅之襄公爲弟無知所弑無知亦爲人所殺齊人召小白於莒而魯亦發
兵送糾管仲嘗遮莒道射小白中帶鉤小白先至齊而立鮑叔牙薦管仲爲政公置怨而用之仲字夷吾嘗與鮑叔賈分利多自與鮑叔不以爲貪知仲貧也嘗謀事窮困鮑叔不以爲愚知時有利不利也嘗三戰
三走鮑叔不以爲怯知仲有老母也仲曰生我者父母知我者鮑子也桓公九合諸侯一匡天下皆仲之謀一則仲父二則仲父仲病桓公問群臣誰可相易牙何如仲曰殺子以食君非人情不可近開方何如
曰倍親以適君非人情不可近蓋開方故衞公子來奔者也竪刁何如曰自宮以適君非人情不可近仲死公不用仲言卒近之三子専権公内寵如夫人者六皆有子公薨五公子爭立相攻公尸在床無殯斂者
六十七日尸虫出于戸自桓公八世至景公有晏子者事之名嬰字平仲以節儉力行重於齊一狐裘三十年豚肩不掩豆齊國之士待以擧火者七十餘家晏子出其御之妻從門閒窺其夫擁大蓋策駟馬意気
揚揚自得旣而歸妻請去曰晏子身相齊國名顯諸侯觀其志常有以自下子爲人僕御自以爲足妾是以求去也御者乃自抑損晏子怪而問之以實対薦爲大夫公使晏子之晉與叔向私語以爲齊政必歸陳
氏如其言景公後五世至康公田和受周安王命爲侯遷康公海浜以死姜氏遂絶不祀 

田氏齊者本嬀姓故陳厲公侘子完之後也完奔齊爲陳氏後又以陳爲田氏完事齊桓公爲工正卒謚敬仲五世至釐子乞事齊景公爲大夫其收賦稅於民以小斗受之其粟予民以大斗行私惠於民而公弗
禁由是得齊衆乞専政卒子成子恒弑簡公立平公封邑大於公所食恒卒襄子盤立與韓趙魏通使蓋三家且有晉而田氏且有齊也歷莊子白至太公和遂以周安王命爲侯卒子桓公午立卒子威王因齊立
初不治諸侯皆來伐八年楚大發兵加齊齊使淳于髠請救于趙齎金百斤車馬十駟髠仰天大笑王曰先生少之乎髠曰臣見道傍有禯田者操一豚蹄酒一壺祝曰瓯窶滿篝汙邪滿車五穀蕃熟穰穰滿家
臣見其所持者狹所欲者奢故笑之王乃益黃金千鎰白璧十双車馬百駟髠乃行時齊國幾不振王乃召卽墨大夫語之曰自子之居卽墨也毀言日至然吾使人視卽墨田野辟人民給官無事東方寧是子不
事吾左右以求助也封之萬家召阿大夫語之曰自子之守阿誉言日至吾使人視阿田野不辟人民貧餒趙攻鄄子不救衞取薛陵子不知是子厚幣事吾左右以求誉也是日烹阿大夫與嘗誉者群臣聳懼
莫敢飾詐齊大治諸侯不敢復致兵威王與魏惠王會田于郊惠王曰齊有寶乎王曰無有惠王曰寡人國雖小猶有径寸之珠照車前後各十二乘者十枚威王曰寡人乃寶與王異吾臣有檀子者使守南城
楚不敢爲寇泗上十二諸侯皆來朝有盻子者使守高唐趙人不敢東漁於河有黔夫者使守徐州則燕人祭北門趙人祭西門有種首者使備盗賊道不拾遺此四臣者將照千里豈特十二乘哉惠王有慙色
威王卒子宣王立喜文學遊說之士騶衍淳于髠田駢愼到之徒七十六人皆爲上大夫是以齊稷下學士盛且數百千人然而孟子至而不能用魏伐韓韓請救於齊齊使田忌爲將以救韓魏將龐涓嘗與孫臏
同學兵法涓爲魏將軍自以所能不及以法斷其兩足而黥之齊使至魏窃載以歸至是臏爲齊軍師直走魏都涓去韓而歸臏使齊軍入魏地者爲十萬竈明日爲五萬竈又明日爲二萬竈涓大喜曰我固知齊
軍怯入吾地三日士卒亡者過半矣乃倍日并行遂之臏度其行暮當至馬陵道陿而旁多阻可伏兵乃斫大樹白而書曰龐涓死此樹下令齊師善射者萬弩夾道而伏期暮見火擧而發涓果夜至斫木下見白
書以火燭之萬弩倶發魏師大亂相失涓自剄曰遂成豎子之名齊大破魏師虜太子申宣王卒湣王立靖郭君田嬰者宣王之庶弟也封於薛有子曰文食客數千人名聲聞於諸侯號爲孟嘗君秦昭王聞其賢
乃先納質於齊以求見至則止囚欲殺之孟嘗君使人抵昭王幸姬求解姬曰願得君狐白裘蓋孟嘗君嘗以獻昭王無他裘矣客有能爲狗盗者入秦蔵中取裘以獻姬姬爲言得釋卽馳去變姓名夜半至函谷
關關法鷄鳴方出客恐秦王後悔追之客有能爲鷄鳴者鷄盡鳴遂發傳出食頃追者果至而不及孟嘗君歸怨秦與韓魏伐之入函谷關秦割城以和孟嘗君相齊或毀之於王乃出奔湣王滅宋而驕燕昭王以
齊嘗破燕之故與諸侯合謀而攻齊燕軍入臨淄湣王走莒楚將淖齒救齊反殺湣王而與燕共分齊之侵地王孫賈從湣王於莒而失王処其母曰汝朝出而晩來吾則倚門而望汝暮出而不還吾則倚閭而望
汝今事王王走汝不知処汝尙何歸焉賈乃攻淖齒殺之求湣王子法章而立之保莒以抗燕時齊城惟莒卽墨不下卽墨人推田單爲將軍身操版插與士卒分功妻妾編於行伍收城中得牛千餘爲絳繒衣
畫五彩龍文束兵刃其角灌脂束葦於尾燒其端鑿城數十穴夜縦牛壮士随其後牛尾熱怒奔燕軍所觸盡死傷而城中鼓譟從之聲振天地燕軍敗走七十餘城皆復爲齊迎襄王於莒封單爲安平君單攻狄
三月不克魯仲連曰將軍在卽墨曰無可往矣宗廟亡矣將軍有死之心士卒無生之気莫不揮泣奮臂欲戰今將軍東有夜邑之奉西有淄上之娛黃金横帶騁乎淄澠之閒有生之樂無死之心故不勝也單明
日厲気巡城立於矢石之所援枹鼓之狄人乃下襄王旣立而孟嘗君中立爲諸侯無所屬王畏之與連和初馮驩聞孟嘗君好客而來見置傳舍十日彈劍作歌曰長鋏歸來乎食無魚遷之幸舍食有魚矣又歌
曰長鋏歸來乎出無輿遷之代舍出有輿矣又歌曰長鋏歸來乎無以爲家孟嘗君不悅時邑入不足以奉客使人出銭於薛貸者多不能與息孟嘗君乃進驩請責之驩往不能與者取其券燒之孟嘗君怒驩曰
令薛民親君孟嘗君竟爲薛公終於薛襄王卒子建立母君王后賢事秦謹與諸侯信君王后卒齊客多受秦金爲反閒勧王朝秦不修攻戰之備不助五國攻秦秦王政旣滅五國兵入臨淄王建遂降遷于共
処之松柏之閒而死以齊爲郡齊人歌之曰松邪柏邪住建共者客邪 

趙之先本與秦同姓祖於蜚廉有子季勝其後有造父者事周穆王以功封趙城由是爲趙氏春秋時有趙夙者事晉夙生成子衰衰生宣子盾人曰趙衰冬日之日也趙盾夏日之日也冬日可愛夏日可畏盾生
朔大夫屠岸賈滅朔之族朔有遺腹子武賈索之不得朔客程嬰公孫杵臼相與謀曰立孤與死孰難嬰曰死易立孤難耳杵臼曰子爲其難杵臼取它兒匿山中嬰出謬曰與我千金吾告趙氏孤処賈喜乃使人
随嬰殺杵臼及孤而趙氏真孤在嬰後與武滅賈竟立武而自殺以下報宣孟及杵臼武卒號文子文子生景叔景叔生簡子鞅簡子有臣曰周舍死簡子毎聽朝不悅曰千羊之皮不如一狐之腋諸大夫朝徒聞
唯唯不聞周舍之鄂鄂也簡子長子曰伯魯幼曰無恤書訓戒之辭於二簡以授二子曰謹識之三年而問之伯魯不能擧其辭求其簡已失之矣無恤誦其辭甚習求其簡出諸懷中而奏之於是立無恤爲後
簡子使尹鐸爲晉陽請曰以爲繭糸乎以爲保障乎簡子曰保障哉尹鐸損其戸數簡子謂無恤曰晉國有難必以晉陽爲歸簡子卒無恤立是爲襄子知伯求地於韓魏皆與之求於趙不與率韓魏之甲以攻趙
襄子出走晉陽三家圍灌之城不浸者三板沈竈產鼃民無叛意襄子陰與韓約共敗知伯滅知氏而分其地襄子漆知伯之頭以爲飮器知伯之臣予讓欲爲之報仇乃詐爲刑人挟匕首入襄子宮中塗廁襄子
如廁心動索之獲讓問曰子不嘗事范中行氏乎知伯滅之子不爲報讐反委質於知伯知伯死子独何爲報仇之深也曰范中行氏衆人遇我我故衆人報之知伯國士遇我我故國士報之襄子曰義士也舍之
謹避而已讓漆身爲厲吞炭爲啞行乞於市其妻不識也其友識之曰以子之才臣事趙孟必得近幸子乃爲所欲爲顧不易邪何乃自苦如此讓曰不可旣委質爲臣又求殺之是二心也凡吾所爲者極難耳
然所以爲此者將以愧天下後世爲人臣懷二心者也襄子出讓伏橋下襄子馬驚索之得讓遂殺之襄子立伯魯之孫浣是爲獻子獻子生烈侯籍以周威烈王命爲侯歷武公敬侯成侯至肅侯秦人恐喝諸侯
求割地有洛陽人蘇秦遊說秦惠王不用乃往說燕文侯與趙從親燕資之以至趙說肅侯曰諸侯之卒十倍於秦并力西向秦必破矣爲大王計莫若六國從親以擯秦肅侯乃資之以約諸侯蘇秦以鄙諺說諸
侯曰寧爲鷄口無爲牛後於是六國從合蘇秦者師鬼谷先生初出游困而歸妻不下機嫂不爲炊至是爲從約長并相六國行過洛陽車騎輜重擬於王者昆弟妻嫂側目不敢視俯伏侍取食蘇秦笑曰何前倨
而後恭也嫂曰見季子位高金多也秦喟然歎曰此一人之身富貴則親戚畏懼之貧賎則輕易之況衆人乎使我有洛陽負郭田二頃豈能佩六國相印乎於是散千金以賜宗族朋友旣定從約歸趙肅侯封爲
武安君其後秦使犀首欺趙欲敗從約齊魏伐趙蘇秦恐去趙而從約解肅侯子武靈王胡服招騎射略胡地滅中山欲南襲秦不果傳子惠文王惠文嘗得楚和氏璧秦昭王請以十五城易之欲不與畏秦強
欲與恐見欺藺相如願奉璧往城不入則臣請完璧而歸旣至秦王無意償城相如乃紿取璧怒髮指冠卻立柱下曰臣頭與璧倶砕遣從者懷璧閒行先歸身待命於秦秦昭王賢而歸之秦王約趙王會澠池
相如從及飮酒秦王請趙王鼓瑟趙王鼓之相如復請秦王擊缶爲秦聲秦王不肯相如曰五步之内臣得以頸血濺大王左右欲刃之相如叱之皆靡秦王爲一擊缶秦終不能有加於趙趙亦盛爲之備秦不敢
動趙王歸以相如爲上卿在廉頗右頗曰我爲趙將有攻城野戰之功相如素賤人徒以口舌居我上吾羞爲之下我見相如必辱之相如聞之毎朝常稱病不欲與爭列出望見輒引車避匿其舍人皆以爲恥
相如曰夫以秦之威相如廷叱之辱其群臣相如雖駑独畏廉將軍哉顧念強秦不敢加兵於趙者徒以吾兩人在也今兩虎共闘其勢不倶生吾所以爲此者先國家之急而後私讐也頗聞之肉袒負荊詣門謝
罪遂爲刎頸之交惠文王子孝成王立秦伐韓韓上党降於趙秦攻趙廉頗軍長平堅壁不出秦人行千金爲反閒曰秦独畏馬服君趙奢之子括爲將耳王使括代頗相如曰王以名使括若膠柱鼓瑟耳括徒能
讀其父書不知合變也王不聽括少學兵法以天下莫能當與父奢言不能難然不以爲然括母問故奢曰兵死地也而括易言之趙若將括必破趙軍及括將行其母上書言括不可使括至軍果爲秦將白起所
射殺卒四十萬皆降坑於長平趙相平原君公子勝食客常數千人客有公孫龍者爲堅白同異之辯秦攻趙邯鄲平原君求救於楚擇門下文武備具者二十人與之倶得十九人毛遂自薦平原君曰士処世
若錐処囊中其末立見今先生処門下三年未有聞遂曰使遂得処囊中乃頴脱而出非特末見而已平原君乃以備數十九人目笑之至楚定從不決毛遂按劍歷階升曰從之利害兩言而決耳今日出而言
日中不決何也楚王怒叱曰胡不下吾與而君言汝何爲者毛遂按劍而前曰王所以叱遂以楚國之衆也今十步之内不得恃楚國之衆也王之命懸於遂手以楚之強天下莫能當白起小豎子耳一戰而擧鄢
郢再戰而燒夷陵三戰而辱王之先人此百世之怨趙之所羞合從爲楚非爲趙也王曰唯唯誠如先生之言謹奉社稷以從遂曰取鷄狗馬之血來捧銅盤跪進曰王當歃血而定從次者吾君次者遂左手持盤
右手招十九人歃血於堂下曰公等碌碌所謂因人成事者也平原君定從歸曰毛先生一至楚使趙重於九鼎大呂以遂爲上客楚將春申君救趙會魏信陵君亦來救趙大破秦軍邯鄲下孝成王子悼襄王立
思復用廉頗爲將時頗奔在魏使人視頗頗之仇郭開與使者金令毀之頗見使者一飯斗米肉十斤被甲上馬以示可用使者還曰廉將軍尙善飯然與臣坐頃之三遺矢矣王以爲老遂不召楚人迎頗於魏
頗爲楚將無功曰我思用趙人尋卒趙得李牧爲將先居北辺破匈奴悼襄王子幽穆王遷立秦王政遣兵攻趙牧爲大將敗之秦縦反閒言牧將反遷誅之秦兵至虜遷趙之七大夫立趙嘉爲王王于代秦進攻
破嘉遂滅趙爲郡 

魏之先本與周同姓文王子畢公高之後也國絶有苗裔曰畢萬事晉邑于魏數世有絳絳後四世曰桓子者與韓趙共滅知氏而分之桓子之孫曰文侯斯者以周威烈王命爲侯以卜子夏田子方爲師過段干
木之閭必式四方賢士多歸之文侯之子擊遇子方于道下車伏謁子方不爲禮擊怒曰富貴者驕人乎貧賤者驕人乎子方曰亦貧賤者驕人耳富貴者安敢驕人國君而驕人失其國大夫而驕人失其家夫士
貧賤者言不用行不合則納履而去耳安往不得貧賤哉擊謝之文侯謂李克曰先生嘗敎寡人家貧思良妻國亂思良相今所相非魏成則翟璜二子何如克曰居視其所親富視其所與達視其所擧窮視其所
不爲貧視其所不取五者足以定之矣卜子夏田子方段干木成所擧也乃相成有衞人吳起者初仕魯魯欲使起擊齊而起娶齊女疑之起殺妻以求將大破齊師或曰起残忍薄行人也起恐得罪歸魏文侯以
爲將抜秦五城起與士卒同衣食卒有病疽起吮之卒母聞而哭曰往年吳公吮其父不旋踵死敵今又吮其子妾不知其死所矣文侯卒子擊立是爲武侯武侯浮西河而下中流顧謂吳起曰美哉山河之固
魏國之寶也起曰在德不在険昔三苗氏左洞庭右彭蠡禹滅之桀之居左河濟右泰華伊闕在其南羊腸在其北湯放之紂之國左孟門右太行恒山在其北大河経其南武王殺之若不修德舟中人皆敵國也
武侯曰善武侯卒子惠王罃立東敗於齊將軍龐涓與太子申皆死南敗於楚西喪地於秦乃卑辭厚幣以招賢者孟子至而不用子襄王立孟子去之齊魏人有張儀者與蘇秦同師嘗遊楚爲楚相所辱妻慍
有語儀曰視吾舌尙在否蘇秦約從時激儀使入秦儀曰蘇君之時儀何敢言蘇秦去趙而從解儀専爲横連六國以事秦秦惠王時儀嘗以秦兵伐魏得一邑復以與魏而欺魏割地以謝秦歸爲秦相已而出爲
魏相實爲秦也襄王時復歸相秦已而復出相魏以卒魏安釐王立封公子無忌爲信陵君無忌愛人下士食客三千人秦攻趙魏王使晉鄙救之秦昭王欲移兵先擊救者王恐止晉鄙兵壁于鄴又使新垣衍說
趙共尊秦爲帝魯仲連往見衍曰彼秦者棄禮義上首功之國也卽肆然帝天下則連有踏東海而死耳衍再拝曰先生天下士也吾不敢復言帝秦矣趙平原君夫人無忌姉也趙急使者冠蓋相望責救於無忌
無忌請於王及使賓客游說萬端王不聽客侯嬴敎無忌禱於王幸姬窃得晉鄙兵符且薦力士朱亥與倶謂晉鄙合符而疑則擊殺而奪其軍一如嬴言得兵以進大破秦兵解邯鄲圍而無忌不敢歸魏秦伐魏
魏患之使人請無忌不肯歸客毛公薛公見曰魏急而公子不恤一旦秦克大梁夷先王宗廟公子何面目立於天下乎無忌趣駕還諸侯聞無忌爲魏將皆遣救無忌率五國兵敗秦兵於河外追至函谷關而還
無忌卒十八年而魏王假立後又二年秦王政遣兵伐魏殺王假而滅魏爲郡 

韓之先本與周同姓武王子韓侯之後也國絶其後裔事晉爲韓氏韓武子之三世曰厥厥五世至康子與趙魏共滅知氏又二世曰景侯虔以周威烈王命爲侯韓相侠累與濮陽嚴仲子有悪仲子聞軹人聶政
之勇以黃金百鎰爲政母壽欲因以報仇政曰老母在政身未可以許人也及母卒仲子乃使政圖之侠累方坐府兵衞甚嚴政直入刺之因自皮面抉眼韓人暴其尸於市購問莫能識姉嫈往哭之曰是深井里
聶政也以妾在故重自刑以絶蹤妾奈何畏没身之誅終没賢弟之名遂死政尸旁景侯四世至哀侯徙都鄭哀侯二世至昭侯鄭人申不害以黃老刑名之學爲昭侯相國治兵強昭侯有弊袴命蔵之不以賜左
右侍者曰君亦不仁者矣昭侯曰明主愛一嚬一笑嚬有爲嚬者笑有爲笑者今袴豈特嚬笑哉吾必待有功者昭侯卒子宣惠王立三世至桓惠王韓上党守降趙到趙受秦兵而有長平之敗又一世至王安
秦王政遣將虜安遂滅韓爲郡 

楚之先出自顓頊顓頊之子爲高辛火正命曰祝融弟吳回復居其職吳回二世有季連者得羋姓季連之後有鬻熊事周文王成王封其子熊繹於丹陽至夷王時楚子熊渠者僭爲王十一世至春秋有曰武王
益強大至文王始都郢成王與齊桓公盟召陵尋與宋襄公爭覇後與晉文公戰城濮歷穆王至莊王卽位三年不出令日夜爲樂令國中敢諫者死伍擧曰有鳥在阜三年不蜚不鳴是何鳥也王曰三年不飛
飛將衝天三年不鳴鳴將驚人蘇從亦入諫王乃左執從手右抽刀以斷鐘鼓之懸明日聽政任伍擧蘇從國人大悅又得孫叔敖爲相遂覇諸侯歷共王康王郟敖靈王平王昭王惠王簡王聲王悼王肅王宣王
威王至懷王秦惠王欲伐齊患楚與從親乃使張儀說楚王曰王閉關而絶齊請獻商於之地六百里懷王信之使勇士北辱齊王齊王大怒而與秦合楚使受地於秦儀曰地從某至某廣袤六里懷王大怒伐秦
大敗秦昭王與懷王盟于黃棘旣而遺書懷王願與君王會武關屈平不可子蘭勧王行秦人執之以歸楚人立其子頃襄王懷王卒於秦楚人憐之如悲親戚初屈平爲懷王所任以讒見疏作離騒以自怨至頃
襄王時又以譖遷江南遂投汨羅以死秦抜郢楚徙於陳頃襄王卒考烈王立又徙於壽春春申君黃歇行相事當是時齊有孟嘗君魏有信陵君趙有平原君楚有春申君皆好客春申君食客三千餘人平原君
使人於春申君欲夸楚爲瑇瑁簪刀劍室飾以珠玉春申君上客皆躡珠履以見之趙使大慙趙人荀卿至楚春申君以爲蘭陵令李園以妹獻春申君有娠而後納之考烈王是生幽王園使盗殺春申君以滅口
而専楚政幽王卒弟哀王爲楚人所弑而立其庶兄負芻秦王政遣將破楚虜負芻滅楚爲郡 

燕姬姓召公奭之所封也三十餘世至文公嘗納蘇秦之說約六國爲從文公卒易王噲立十年以國讓其相子之南面行王事而噲老不聽政顧爲臣國大亂齊伐燕取之醢子之而殺噲燕人立太子平爲君
是爲昭王弔死問生卑辭厚幣以招賢者問郭隗曰齊因孤之國亂而襲破燕孤極知燕小不足以報誠得賢士與共國以雪先王之恥孤之願也先生視可者得身事之隗曰古之君有以千金使涓人求千里馬
者買死馬骨五百金而返君怒涓人曰死馬且買之況生者乎馬今至矣不期年千里馬至者三今王必欲致士先從隗始況賢於隗者豈遠千里哉於是昭王爲隗改築宮師事之於是士爭趨燕樂毅自魏往
以爲亞卿任國政已而使毅伐齊入臨淄齊王出走毅乘勝六月之閒下齊七十餘城惟莒卽墨不下昭王卒惠王立惠王爲太子已不快於毅田單乃縦反閒曰毅與新王有隙不敢歸以伐齊爲名齊人惟恐他
將來卽墨残矣惠王果疑毅乃使騎劫代將而召毅毅奔趙田單遂得破燕而復齊城惠王後有武成王孝王至王喜喜太子丹質於秦秦王政不禮焉怒而亡歸怨秦欲報之秦將軍樊於期得罪亡之燕丹受而
舍之丹聞衞人荊軻賢卑辭厚禮請之奉養無不至欲遣軻軻請得樊將軍首及燕督亢地圖以獻秦丹不忍殺於期軻自以意諷之曰願得將軍之首以獻秦王必喜而見臣臣左手把其袖右手揕其胸則將軍
之仇報而燕之恥雪矣於期慨然遂自刎丹奔往伏哭乃以函盛其首又嘗求天下之利匕首以藥焠之以試人血如縷立死乃装遣軻行至易水歌曰風蕭蕭兮易水寒壮士一去兮不復還于時白虹貫日燕人
畏之軻至咸陽秦王政大喜見之軻奉圖進圖窮而匕首見把王袖揕之未及身王驚起絶袖軻逐之環柱走秦法群臣侍殿上者不得操尺寸兵左右以手搏之且曰王負劍遂抜劍斷其左股軻引匕首擿王
不中遂体解以徇秦王大怒益發兵伐燕喜斬丹以獻後三年秦兵虜喜遂滅燕爲郡 

秦之先本顓頊之裔曰大業者生柏翳舜賜姓嬴氏其後有蜚廉蜚廉子曰女防女防之後有非子好馬爲周孝王主馬於汧渭之閒馬大蕃息分土爲附庸邑之秦閲二世至秦仲始大歷莊公至襄公犬戎殺幽
王襄公救周有功封爲諸侯賜以岐西地歷文公寧公出子武公德公宣公成公至繆公有百里奚者故虞大夫也爲繆公夫人媵亡秦走宛楚人執之繆公聞其賢以五羖羊皮贖得之授之政號曰五羖大夫
百里奚進其友蹇叔以爲上大夫繆公送晉惠公歸晉已而倍秦合戰于韓繆公爲晉軍所圍岐下有嘗食公馬者三百人馳冒晉軍晉解圍遂脱繆公以反先是繆公亡善馬野人共得而食之吏遂得欲法之
公曰食善馬不飮酒傷人皆賜酒而赦之至是聞秦擊晉皆願從推鋒爭死以報德繆公後又送晉文公歸國立而覇諸侯晉文公卒秦遣孟明襲鄭因破滑晉襄公敗之崤繆公不替孟明修國政後伐晉得志
遂覇西戎歷康公共公桓公景公哀公惠公悼公厲公共公躁公懷公靈公簡公出子獻公至孝公河山以東強國六小國十餘皆以夷狄遇秦擯不與諸侯之會盟孝公下令賓客群臣有能出奇計強秦者吾其
尊官與之分土衞公孫鞅入秦因嬖人景監以見說以帝道王道三變爲覇道而後及強國之術公大悅欲變法恐天下議己鞅曰民不可與虞始而可與樂成卒定令令民爲什伍相收司連坐不告姦者腰斬
告姦者與斬敵同賞匿姦者與降敵同罰有軍功者各以率受爵爲私闘者各以輕重被刑大小戮力本業畊織致粟帛多者復其身事末利及怠而貧者擧以爲收孥令旣具未布立三丈之木於國都市南門
募民有能徙北門者予十金民怪之莫敢徙復曰能徙者予五十金有一人徙之輒予五十金乃下令太子犯法鞅曰法之不行自上犯之君嗣不可施刑刑其傅公子虔黥其師公孫賈秦人皆趨令行之十年
道不拾遺山無盗賊家給人足民勇於公戰怯於私闘鄕邑大治初言令不便者來言令便鞅曰皆亂法之民也盡遷之辺民莫敢議令民父子兄弟同室内息者爲禁廢井田開阡陌更爲賦稅法秦人富強封鞅
商於十五邑號曰商君孝公薨惠文王立公子虔之徒告鞅欲反鞅出亡欲止客舍舍人曰商君之法舍人無験者坐之鞅歎曰爲法之弊一至此哉去之魏魏不受内之秦秦人車裂以徇鞅用法酷步過六尺者
有罰棄灰於道者被刑嘗臨渭論囚渭水盡赤惠文王薨子武王立武王使甘茂伐韓茂曰宜陽大県其實郡也今倍數険行千里攻之難魯人有與曾參同姓名者殺人人告其母母織自若及三人告之母投杼
下機踰牆而走臣賢不及曾參王之信臣又不如其母疑臣者非特三人臣恐大王之投杼也魏文侯使樂羊伐中山三年而後抜之反而論功文侯示之謗書一篋再拝曰非臣之功君之力也今臣羇旅之臣也
樗里子公孫奭挟韓而譏王必聽之王曰寡人弗聽乃盟于息壤茂伐宜陽五月而不抜二人果爭之武王召茂欲罷兵茂曰息壤在彼王乃悉起兵佐茂遂抜之武王有力好戲力士任鄙烏獲孟說皆至大官
王與孟說擧鼎絶脈死弟昭襄王稷立有魏人范雎者嘗從須賈使齊齊王聞其辯口乃賜之金及牛酒賈疑雎以國陰事告齊歸告魏相魏齊魏齊怒笞擊雎折脅拉齒雎佯死巻以簀置廁中使酔客更溺之
以懲後雎告守者得出更姓名曰張祿秦使者王稽至魏潛載與歸薦于昭襄王以爲客卿敎以遠交近攻之策時穰侯魏冉用事雎說王廢之而代爲丞相號應侯魏使須賈聘秦雎敝衣閒步往見之賈驚曰
范叔固無恙乎留坐飮食曰范叔一寒如此哉取一綈袍贈之遂爲賈御至相府曰我爲君先入通于相君賈見其久不出問門下門下曰無范叔鄕者吾相張君也賈知見欺乃膝行入謝罪雎坐責讓之曰爾所
以得不死者以綈袍戀戀尙有故人之意爾乃大供具請諸侯賓客置莝豆其前而馬食之使歸告魏王曰速斬魏齊頭來不然且屠大梁賈歸告魏齊魏齊出走而死雎旣得志于秦一飯之德必償睚眥之怨必
報王旣用雎策歲加兵三晉斬首數萬周赧王恐與諸侯約從欲伐秦秦攻周赧王入秦頓首請罪盡獻其邑三十六周亡秦將武安君白起與范雎有隙廢爲士伍賜劍死于杜郵王臨朝而歎曰内無良將外多
強敵雎懼蔡澤曰四時之序成功者去雎稱病澤代之昭襄王薨子孝文王柱立薨子莊襄王楚立薨嗣爲王者政也遂并六國是爲秦始皇帝 

黃帝以來天下列百里之國萬區蓋自中國以達于四裔中國之制可攷於王制者九州千七百七十三國古之建侯各君其國各子其民而宗主於天子歷夏殷至周強併弱大吞小春秋十二國外存者無幾
戰國存者六七至是遂併於秦 

離騷 

帝高陽之苗裔兮朕皇考曰伯庸攝提貞于孟陬兮惟庚寅吾以降 

皇覽揆余初度兮肇錫余以嘉名名余曰正則兮字余曰靈均 

紛吾既有此內美兮又重之以脩能扈江離與辟芷兮紉秋蘭以為佩 

汩余若將不及兮恐年歲之不吾與朝搴阰之木蘭兮夕攬洲之宿莽 

日月忽其不淹兮春與秋其代序惟草木之零落兮恐美人之遲暮 

不撫壯而棄穢兮何不改此度乘騏驥以馳騁兮來吾道夫先路 

昔三后之純粹兮固眾芳之所在雜申椒與菌桂兮豈維紉夫蕙茝 

彼堯舜之耿介兮既遵道而得路何桀紂之猖披兮夫唯捷徑以窘步 

惟夫黨人之偷樂兮路幽昧以險隘豈余身之憚殃兮恐皇輿之敗績 

忽奔走以先後兮及前王之踵武荃不察余之中情兮反信讒而齌怒 

余固知謇謇之為患兮忍而不能舍也指九天以為正兮夫唯靈脩之故也曰黃昏以為期兮羌中道而改路 

初既與余成言兮後悔遁而有他余既不難夫離別兮傷靈脩之數化 

余既滋蘭之九畹兮又樹蕙之百畝畦留夷與揭車兮雜杜衡與芳芷 

冀枝葉之峻茂兮願竢時乎吾將刈雖萎絕其亦何傷兮哀眾芳之蕪穢 

眾皆競進以貪婪兮憑不猒乎求索羌內恕己以量人兮各興心而嫉妒 

忽馳騖以追逐兮非余心之所急老冉冉其將至兮恐脩名之不立 

朝飲木蘭之墜露兮夕餐秋菊之落英苟余情其信姱以練要兮長顑頷亦何傷 

擥木根以結茝兮貫薜荔之落蕊矯菌桂以紉蕙兮索胡繩之纚纚 

謇吾法夫前脩兮非世俗之所服雖不周於今之人兮願依彭咸之遺則 

長太息以掩涕兮哀民生之多艱余雖好脩姱以鞿羈兮謇朝誶而夕替 

既替余以蕙纕兮又申之以攬茝亦余心之所善兮雖九死其猶未悔 

怨靈脩之浩蕩兮終不察夫民心眾女嫉余之蛾眉兮謠諑謂余以善淫 

固時俗之工巧兮偭規矩而改錯背繩墨以追曲兮競周容以為度 

忳鬱邑余侘傺兮吾獨窮困乎此時也寧溘死以流亡兮余不忍為此態也 

鷙鳥之不群兮自前世而固然何方圜之能周兮夫孰異道而相安 

屈心而抑志兮忍尤而攘詬伏清白以死直兮固前聖之所厚 

悔相道之不察兮延佇乎吾將反回朕車以復路兮及行迷之未遠 

步余馬於蘭皋兮馳椒丘且焉止息進不入以離尤兮退將復脩吾初服 

製芰荷以為衣兮集芙蓉以為裳不吾知其亦已兮苟余情其信芳 

高余冠之岌岌兮長余佩之陸離芳與澤其雜糅兮唯昭質其猶未虧 

忽反顧以遊目兮將往觀乎四荒佩繽紛其繁飾兮芳菲菲其彌章 

民生各有所樂兮余獨好脩以為常雖體解吾猶未變兮豈余心之可懲 

女嬃之嬋媛兮申申其詈予曰鯀婞直以亡身兮終然殀乎羽之野汝何博謇而好脩兮紛獨有此姱節薋菉葹以盈室兮判獨離而不服 

眾不可戶說兮孰云察余之中情世並舉而好朋兮夫何焭獨而不予聽 

依前聖以節中兮喟憑心而歷茲濟沅湘以南征兮就重華而敶詞 

啟九辯與九歌兮夏康娛以自縱不顧難以圖後兮五子用失乎家巷 

羿淫遊以佚畋兮又好射夫封狐固亂流其鮮終兮浞又貪夫厥家 

澆身被服強圉兮縱欲而不忍日康娛而自忘兮厥首用夫顛隕 

夏桀之常違兮乃遂焉而逢殃后辛之菹醢兮殷宗用而不長 

湯禹儼而祗敬兮周論道而莫差舉賢而授能兮循繩墨而不頗 

皇天無私阿兮覽民德焉錯輔夫維聖哲以茂行兮苟得用此下土 

瞻前而顧後兮相觀民之計極夫孰非義而可用兮孰非善而可服 

阽余身而危死兮覽余初其猶未悔不量鑿而正枘兮固前脩以菹醢 

曾歔欷余鬱邑兮哀朕時之不當攬茹蕙以掩涕兮霑余襟之浪浪 

跪敷衽以陳辭兮耿吾既得此中正駟玉虬以椉鷖兮溘埃風余上征 

朝發軔於蒼梧兮夕余至乎縣圃欲少留此靈瑣兮日忽忽其將暮 

吾令羲和弭節兮望崦嵫而勿迫路曼曼其脩遠兮吾將上下而求索 

飲余馬於咸池兮總余轡乎扶桑折若木以拂日兮聊逍遙以相羊 

前望舒使先驅兮後飛廉使奔屬鸞皇為余先戒兮雷師告余以未具 

吾令鳳鳥飛騰兮繼之以日夜飄風屯其相離兮帥雲霓而來御 

紛總總其離合兮斑陸離其上下吾令帝閽開關兮倚閶闔而望予 

時曖曖其將罷兮結幽蘭而延佇世溷濁而不分兮好蔽美而嫉妒 

朝吾將濟於白水兮登閬風而緤馬忽反顧以流涕兮哀高丘之無女 

溘吾遊此春宮兮折瓊枝以繼佩及榮華之未落兮相下女之可詒 

吾令豐隆椉雲兮求宓妃之所在解佩纕以結言兮吾令蹇脩以為理 

紛總總其離合兮忽緯繣其難遷夕歸次於窮石兮朝濯髮乎洧盤保厥美以驕傲兮日康娛以淫遊雖信美而無禮兮來違棄而改求 

覽相觀於四極兮周流乎天余乃下望瑤臺之偃蹇兮見有娀之佚女 

吾令鴆為媒兮鴆告余以不好雄鳩之鳴逝兮余猶惡其佻巧 

心猶豫而狐疑兮欲自適而不可鳳皇既受詒兮恐高辛之先我 

欲遠集而無所止兮聊浮遊以逍遙及少康之未家兮留有虞之二姚 

理弱而媒拙兮恐導言之不固世溷濁而嫉賢兮好蔽美而稱惡 

閨中既以邃遠兮哲王又不寤懷朕情而不發兮余焉能忍與此終古 

索藑茅以筳蓴兮命靈氛為余占之曰兩美其必合兮孰信脩而慕之思九州之博大兮豈唯是其有女 

曰勉遠逝而無狐疑兮孰求美而釋女 

何所獨無芳草兮爾何懷乎故宇世幽昧以昡曜兮孰云察余之善惡 

民好惡其不同兮惟此黨人其獨異戶服艾以盈要兮謂幽蘭其不可佩 

覽察草木其猶未得兮豈珵美之能當蘇糞壤以充幃兮謂申椒其不芳 

欲從靈氛之吉占兮心猶豫而狐疑巫咸將夕降兮懷椒糈而要之 

百神翳其備降兮九疑繽其並迎皇剡剡其揚靈兮告余以吉故 

曰勉陞降以上下兮求矩矱之所同湯禹嚴而求合兮摯咎繇而能調 

苟中情其好脩兮又何必用夫行媒說操築於傅巖兮武丁用而不疑 

呂望之鼓刀兮遭周文而得舉甯戚之謳歌兮齊桓聞以該輔 

及年歲之未晏兮時亦猶其未央恐鵜鴂之先鳴兮使夫百草為之不芳 

何瓊佩之偃蹇兮眾薆然而蔽之惟此黨人之不諒兮恐嫉妒而折之 

時繽紛其變易兮又何可以淹留蘭芷變而不芳兮荃蕙化而為茅 

何昔日之芳草兮今直為此蕭艾也豈其有他故兮莫好脩之害也 

余以蘭為可恃兮羌無實而容長委厥美以從俗兮苟得列乎眾芳 

椒專佞以慢慆兮樧又欲充夫佩幃既干進而務入兮又何芳之能祗 

固時俗之流從兮又孰能無變化覽椒蘭其若茲兮又況揭車與江離 

惟茲佩之可貴兮委厥美而歷茲芳菲菲而難虧兮芬至今猶未沬 

和調度以自娛兮聊浮游而求女及余飾之方壯兮周流觀乎上下 

靈氛既告余以吉占兮歷吉日乎吾將行折瓊枝以為羞兮精瓊爢以為粻 

為余駕飛龍兮雜瑤象以為車何離心之可同兮吾將遠逝以自疏 

邅吾道夫崑崙兮路脩遠以周流揚雲霓之晻藹兮鳴玉鸞之啾啾 

朝發軔於天津兮夕余至乎西極鳳凰翼其承旂兮高翱翔之翼翼 

忽吾行此流沙兮遵赤水而容與麾蛟龍使梁津兮詔西皇使涉予 

路脩遠以多艱兮騰眾車使徑待路不周以左轉兮指西海以為期 

屯余車其千乘兮齊玉軑而並馳駕八龍之婉婉兮載雲旗之委蛇 

抑志而弭節兮神高馳之邈邈奏九歌而舞韶兮聊假日以媮樂 

陟陞皇之赫戲兮忽臨睨夫舊鄉僕夫悲余馬懷兮蜷局顧而不行 

亂曰已矣哉國無人莫我知兮又何懷乎故都既莫足與為美政兮吾將從彭咸之所居 

摩訶般若波羅蜜大明呪經姚秦天竺三藏鳩摩羅什譯 

觀世音菩薩行深般若波羅蜜時照見五陰空度一切苦厄 

舍利弗色空故無惱壞相受空故無受相想空故無知相行空故無作相識空故無覺相何以故舍利弗非色異空非空異色色即是空空即是色受想行識亦如是 

舍利弗是諸法空相不生不滅不垢不淨不增不減是空法非過去非未來非現在是故空中無色無受想行識無眼耳鼻舌身意無色聲香味觸法無眼界乃至無意識界無無明亦無無明盡乃至無老死無老
死盡無苦集滅道無智亦無得 

以無所得故菩薩依般若波羅蜜故心無罣礙無罣礙故無有恐怖離一切顛倒夢想苦惱究竟涅槃三世諸佛依般若波羅蜜故得阿耨多羅三藐三菩提 

故知般若波羅蜜是大明呪無上明呪無等等明呪能除一切苦真實不虛故說般若波羅蜜呪 

即說呪曰竭帝竭帝波羅竭帝波羅僧竭帝菩提僧莎呵摩訶般若波羅蜜大明呪經 

秦興師臨周而求九鼎 

秦興師臨周而求九鼎周君患之以告顏率顏率曰大王勿憂臣請東借救於齊顏率至齊謂齊王曰夫秦之為無道也欲興兵臨周而求九鼎周之君臣內自盡計與秦不若歸之大國夫存危國美名也得九鼎
厚寶也願大王圖之齊王大悅發師五萬人使陳臣思將以救周而秦兵罷 

齊將求九鼎周君又患之顏率曰大王勿憂臣請東解之顏率至齊謂齊王曰周賴大國之義得君臣父子相保也願獻九鼎不識大國何塗之從而致之齊齊王曰寡人將寄徑於梁顏率曰不可夫梁之君臣欲
得九鼎謀之暉臺之下少海之上其日久矣鼎入梁必不出齊王曰寡人將寄徑於楚對曰不可楚之君臣欲得九鼎謀之於葉庭之中其日久矣若入楚鼎必不出王曰寡人終何塗之從而致之齊顏率曰弊邑
固竊為大王患之夫鼎者非效醯壺醬甀耳可懷挾提挈以至齊者非效鳥集烏飛兔興馬逝灕然止於齊者昔周之伐殷得九鼎凡一鼎而九萬人輓之九九八十一萬人士卒師徒器械被具所以備者稱此
今大王縱有其人何塗之從而出臣竊為大王私憂之齊王曰子之數來者猶無與耳顏率曰不敢欺大國疾定所從出弊邑遷鼎以待命齊王乃止 

秦攻宜陽 

秦攻宜陽周君謂趙累曰子以為何如對曰宜陽必拔也君曰宜陽城方八里材士十萬粟支數年公仲之軍二十萬景翠以楚之眾臨山而救之秦必無功對曰甘茂羈旅也攻宜陽而有功則周公旦也無功則
削迹於秦秦王不聽群臣父兄之義而攻宜陽宜陽不拔秦王恥之臣故曰拔君曰子為寡人謀且柰何對曰君謂景翠曰公爵為執圭官為柱國戰而勝則無加焉矣不勝則死不如背秦援宜陽公進兵秦恐公
之乘其弊也必以寶事公公中慕公之為己乘秦也亦必盡其寶 

秦拔宜陽景翠果進兵秦懼遽效煮棗韓氏果亦效重寶景翠得城於秦受寶於韓而德東周 

東周與西周戰 

東周與西周戰韓救西周為東周謂韓王曰西周者故天子之國也多名器重寶案兵而勿出可以德東周西周之寶可盡矣 

東周與西周爭 

東周與西周爭西周欲和於楚韓齊明謂東周君曰臣恐西周之與楚韓寶令之為己求地於東周也不如謂楚韓曰西周之欲入寶持二端今東周之兵不急西周西周之寶不入楚韓楚韓欲得寶即且趣我攻
西周西周寶出是我為楚韓取寶以德之也西周弱矣 

東周欲為稻 

東周欲為稻西周不下水東周患之蘇子謂東周君曰臣請使西周下水可乎乃往見西周之君曰君之謀過矣今不下水所以富東周也今其民皆種麥無他種矣君若欲害之不若一為下水以病其所種下水
東周必復種稻種稻而復奪之若是則東周之民可令一仰西周而受命於君矣西周君曰善遂下水蘇子亦得兩國之金也 

昭獻在陽翟 

昭獻在陽翟周君將令相國往相國將不欲蘇厲為之謂周君曰楚王與魏王遇也主君令陳封之楚令向公之魏楚韓之遇也主君令許公之楚令向公之韓今昭獻非人主也而主君令相國往若其王在陽翟
主君將令誰往周君曰善乃止其行 

秦假道於周以伐韓 

秦假道於周以伐韓周恐假之而惡於韓不假而惡於秦史黶謂周君曰君何不令人謂韓公叔曰秦敢絕塞而伐韓者信東周也公何不與周地發重使使之楚秦必疑不信周是韓不伐也又謂秦王曰韓強與
周地將以疑周於秦寡人不敢弗受秦必無辭而令周弗受是得地於韓而聽於秦也 

楚攻雍氏 

楚攻雍氏周粻秦韓楚王怒周周之君患之為周謂楚王曰以王之強而怒周周恐必以國合於所與粟之國則是勁王之敵也故王不如速解周恐彼前得罪而後得解必厚事王矣 

周最謂石禮 

周最謂石禮曰子何不以秦攻齊臣請令齊相子子以齊事秦必無處矣子因令周最居魏以共之是天下制於子也子東重於齊西貴於秦秦齊合則子常重矣 

周相呂倉見客於周君 

周相呂倉見客於周君前相工師藉恐客之傷己也因令人謂周君曰客者辯士也然而所以不可者好毀人 

周文君免士工師藉 

周文君免士工師藉相呂倉國人不說也君有閔閔之心謂周文君曰國必有誹譽忠臣令誹在己譽在上宋君奪民時以為臺而民非之無忠臣以掩蓋之也子罕釋相為司空民非子罕而善其君齊桓公宮中
七市女閭七百國人非之管仲故為三歸之家以掩桓公非自傷於民也春秋記臣弒君者以百數皆大臣見譽者也故大臣得譽非國家之美也故眾庶成彊增積成山周君遂不免 

溫人之周 

溫人之周周不納客即對曰主人也問其巷而不知也吏因囚之君使人問之曰子非周人而自謂非客何也對曰臣少而誦詩詩曰普天之下莫非王土率土之濱莫非王臣今周君天下則我天子之臣而又為
客哉故曰主人君乃使吏出之 

或為周最謂金投 

或為周最謂金投曰秦以周最之齊疑天下而又知趙之難子齊人戰恐齊韓之合必先合於秦秦齊合則公之國虛矣公不如救齊因佐秦而伐韓魏上黨長子趙之有已公東收寶於秦南取地於韓魏因以因
徐為之東則有合矣 

周最謂金投 

周最謂金投曰公負令秦與強齊戰戰勝秦且收齊而封之使無多割而聽天下之戰不勝國大傷不得不聽秦秦盡韓魏之上黨太原西止秦之有已秦地天下之半也制齊楚三晉之命復國且身危是何計之
道也 

石行秦謂大梁造 

石行秦謂大梁造曰欲決霸王之名不如備兩周辯知之士謂周君曰君不如令辯知之士為君爭於秦 

謂薛公 

謂薛公曰周最於齊王也而逐之聽祝弗相呂禮者欲取秦秦齊合弗與禮重矣有周齊秦必輕君君弗如急北兵趨趙以秦魏收周最以為後行且反齊王之信又禁天下之率齊無秦天下果弗必走齊王誰與
為其國 

齊聽祝弗 

齊聽祝弗外周最謂齊王曰逐周最聽祝弗相呂禮者欲深取秦也秦得天下則伐齊深矣夫齊合則趙恐伐故急兵以示秦秦以趙攻與之齊伐趙其實同理必不處矣故用祝弗即天下之理也 

蘇厲為周最謂蘇秦 

蘇厲為周最謂蘇秦曰君不如令王聽最以地合於魏趙故必怒合於齊是君以合齊與強楚吏產子君若欲因最之事則合齊者君也割地者最也 

謂周最曰仇赫之相宋 

謂周最曰仇赫之相宋將以觀秦之應趙宋敗三國三國不敗將興趙宋合於東方以孤秦亦將觀韓魏之於齊也不固則將與宋敗三國則賣趙宋於三國公何不令人謂韓魏之王曰欲秦趙之相賣乎何不合
周最兼相視之不可離則秦趙必相賣以合於王也 

為周最謂魏王 

為周最謂魏王曰秦知趙之難與齊戰也將恐齊趙之合也必陰勁之趙不敢戰恐秦不己收也先合於齊秦趙爭齊而王無人焉不可王不去周最合與收齊而以兵之急則伐齊無因事也 

謂周最曰魏王以國與先生 

謂周最曰魏王以國與先生貴合於秦以伐齊薛公故主輕忘其薛不顧其先君之丘墓而公獨脩虛信為茂行明群臣據故主不與伐齊者產以忿強秦不可公不如謂魏王薛公曰請為王入齊天下不能傷齊
而有變臣請為救之無變王遂伐之且臣為齊奴也如累王之交於天下不可王為臣賜厚矣臣入齊則王亦無齊之累也 

趙取周之祭地 

趙取周之祭地周君患之告於鄭朝鄭朝曰君勿患也臣請以三十金復取之周君予之鄭朝獻之趙太卜因告以祭地事及王病使卜之太卜譴之曰周之祭地為祟趙乃還之 

杜赫欲重景翠於周 

杜赫欲重景翠於周謂周君曰君之國小盡君子重寶珠玉以事諸侯不可不察也譬之如張羅者張於無鳥之所則終日無所得矣張於多鳥處則又駭鳥矣必張於有鳥無鳥之際然後能多得鳥矣今君將施
於大人大人輕君施於小人小人無可以求又費財焉君必施於今之窮士不必且為大人者故能得欲矣 

周共太子死 

周共太子死有五庶子皆愛之而無適立也司馬翦謂楚王曰何不封公子咎而為之請太子左成謂司馬翦曰周君不聽是公之知困而交絕於周也不如謂周君曰孰欲立也微告翦翦今楚王資之以地公若
欲為太子因令人謂相國御展子廧夫空曰王類欲令若為之此健士也居中不便於相國相國令之為太子 

三國隘秦 

三國隘秦周令其相之秦以秦之輕也留其行有人謂相國曰秦之輕重未可知也秦欲知三國之情公不如遂見秦王曰請謂王聽東方之處秦必重公是公重周重周以取秦也齊重故有周而已取齊是周常
不失重國之交也 

昌他亡西周 

昌他亡西周之東周盡輸西周之情於東周東周大喜西周大怒馮旦曰臣能殺之君予金三十斤馮旦使人操金與書間遺昌他書曰告昌他事可成勉成之不可成亟亡來亡來事久且泄自令身死因使人告
東周之候曰今夕有姦人當入者矣候得而獻東周東周立殺昌他 

昭翦與東周惡 

昭翦與東周惡或謂照翦曰為公畫陰計照翦曰何也西周甚憎東周嘗欲東周與楚惡西周必令賊賊公因宣言東周也以西周之於王也照翦曰善吾又恐東周之賊己而以輕西周惡之於楚遽和東周 

嚴氏為賊 

嚴氏為賊而陽豎與焉道周周君留之十四日載以乘車駟馬而遣之韓使人讓周周君患之客謂周君曰正語之曰寡人知嚴氏之為賊而陽豎與之故留之十四日以待命也小國不足亦以容賊君之使又不
至是以遣之也 
