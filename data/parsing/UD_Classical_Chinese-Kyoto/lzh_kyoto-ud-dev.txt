顏淵篇第十二 

顏淵問仁子曰克己復禮為仁一日克己復禮天下歸仁焉為仁由己而由人乎哉顏淵曰請問其目子曰非禮勿視非禮勿聽非禮勿言非禮勿動顏淵曰回雖不敏請事斯語矣 

仲弓問仁子曰出門如見大賓使民如承大祭己所不欲勿施於人在邦無怨在家無怨仲弓曰雍雖不敏請事斯語矣 

司馬牛問仁子曰仁者其言也訒曰其言也訒斯謂之仁已乎子曰為之難言之得無訒乎 

司馬牛問君子子曰君子不憂不懼曰不憂不懼斯謂之君子已乎子曰內省不疚夫何憂何懼 

司馬牛憂曰人皆有兄弟我獨亡子夏曰商聞之矣死生有命富貴在天君子敬而無失與人恭而有禮四海之內皆兄弟也君子何患乎無兄弟也 

子張問明子曰浸潤之譖膚受之愬不行焉可謂明也已矣浸潤之譖膚受之愬不行焉可謂遠也已矣 

子貢問政子曰足食足兵民信之矣子貢曰必不得已而去於斯三者何先曰去兵子貢曰必不得已而去於斯二者何先曰去食自古皆有死民無信不立 

棘子成曰君子質而已矣何以文為子貢曰惜乎夫子之說君子也駟不及舌文猶質也質猶文也虎豹之鞹猶犬羊之鞹 

哀公問於有若曰年饑用不足如之何有若對曰盍徹乎曰二吾猶不足如之何其徹也對曰百姓足君孰與不足百姓不足君孰與足 

子張問崇德辨惑子曰主忠信徙義崇德也愛之欲其生惡之欲其死既欲其生又欲其死是惑也誠不以富亦祗以異 

齊景公問政於孔子孔子對曰君君臣臣父父子子公曰善哉信如君不君臣不臣父不父子不子雖有粟吾得而食諸 

子曰片言可以折獄者其由也與子路無宿諾 

子曰聽訟吾猶人也必也使無訟乎 

子張問政子曰居之無倦行之以忠 

子曰博學於文約之以禮亦可以弗畔矣夫 

子曰君子成人之美不成人之惡小人反是 

季康子問政於孔子孔子對曰政者正也子帥以正孰敢不正 

季康子患盜問於孔子孔子對曰苟子之不欲雖賞之不竊 

季康子問政於孔子曰如殺無道以就有道何如孔子對曰子為政焉用殺子欲善而民善矣君子之德風小人之德草草上之風必偃 

子張問士何如斯可謂之達矣子曰何哉爾所謂達者子張對曰在邦必聞在家必聞子曰是聞也非達也夫達也者質直而好義察言而觀色慮以下人在邦必達在家必達夫聞也者色取仁而行違居之不疑
在邦必聞在家必聞 

樊遲從遊於舞雩之下曰敢問崇德脩慝辨惑子曰善哉問先事後得非崇德與攻其惡無攻人之惡非脩慝與一朝之忿忘其身以及其親非惑與 

樊遲問仁子曰愛人問知子曰知人樊遲未達子曰舉直錯諸枉能使枉者直樊遲退見子夏曰鄉也吾見於夫子而問知子曰舉直錯諸枉能使枉者直何謂也子夏曰富哉言乎舜有天下選於眾舉皋陶不仁
者遠矣湯有天下選於眾舉伊尹不仁者遠矣 

子貢問友子曰忠告而善道之不可則止毋自辱焉 

曾子曰君子以文會友以友輔仁 

子路篇第十三 

子路問政子曰先之勞之請益曰無倦 

仲弓為季氏宰問政子曰先有司赦小過舉賢才曰焉知賢才而舉之曰舉爾所知爾所不知人其舍諸 

子路曰衛君待子而為政子將奚先子曰必也正名乎子路曰有是哉子之迂也奚其正子曰野哉由也君子於其所不知蓋闕如也名不正則言不順言不順則事不成事不成則禮樂不興禮樂不興則刑罰不
中刑罰不中則民無所錯手足故君子名之必可言也言之必可行也君子於其言無所苟而已矣 

樊遲請學稼子曰吾不如老農請學為圃曰吾不如老圃樊遲出子曰小人哉樊須也上好禮則民莫敢不敬上好義則民莫敢不服上好信則民莫敢不用情夫如是則四方之民襁負其子而至矣焉用稼 

子曰誦詩三百授之以政不達使於四方不能專對雖多亦奚以為 

子曰其身正不令而行其身不正雖令不從 

子曰魯衛之政兄弟也 

子謂衛公子荊善居室始有曰苟合矣少有曰苟完矣富有曰苟美矣 

子適衛冉有僕子曰庶矣哉冉有曰既庶矣又何加焉曰富之曰既富矣曰又何加焉教之 

子曰苟有用我者期月而已可也三年有成 

子曰善人為邦百年亦可以勝殘去殺矣誠哉是言也 

子曰如有王者必世而後仁 

子曰苟正其身矣於從政乎何有不能正其身如正人何 

冉子退朝子曰何晏也對曰有政子曰其事也如有政雖不吾以吾其與聞之 

定公問一言而可以興邦有諸孔子對曰言不可以若是其幾也人之言曰為君難為臣不易如知為君之難也不幾乎一言而興邦乎曰一言而喪邦有諸孔子對曰言不可以若是其幾也人之言曰予無樂乎
為君唯其言而莫予違也如其善而莫之違也不亦善乎如不善而莫之違也不幾乎一言而喪邦乎 

葉公問政子曰近者說遠者來 

子夏為莒父宰問政子曰無欲速無見小利欲速則不達見小利則大事不成 

葉公語孔子曰吾黨有直躬者其父攘羊而子證之孔子曰吾黨之直者異於是父為子隱子為父隱直在其中矣 

樊遲問仁子曰居處恭執事敬與人忠雖之夷狄不可棄也 

子貢問曰何如斯可謂之士矣子曰行己有恥使於四方不辱君命可謂士矣曰敢問其次曰宗族稱孝焉鄉黨稱弟焉曰敢問其次曰言必信行必果硜硜然小人哉抑亦可以為次矣曰今之從政者何如子曰
噫斗筲之人何足算也 

子曰不得中行而與之必也狂狷乎狂者進取狷者有所不為也 

子曰南人有言曰人而無恆不可以作巫醫善夫不恆其德或承之羞子曰不占而已矣 

子曰君子和而不同小人同而不和 

子貢問曰鄉人皆好之何如子曰未可也鄉人皆惡之何如子曰未可也不如鄉人之善者好之其不善者惡之 

子曰君子易事而難說也說之不以道不說也及其使人也器之小人難事而易說也說之雖不以道說也及其使人也求備焉 

子曰君子泰而不驕小人驕而不泰 

子曰剛毅木訥近仁 

子路問曰何如斯可謂之士矣子曰切切偲偲怡怡如也可謂士矣朋友切切偲偲兄弟怡怡 

子曰善人教民七年亦可以即戎矣 

子曰以不教民戰是謂棄之 

憲問篇第十四 

憲問恥子曰邦有道穀邦無道穀恥也克伐怨欲不行焉可以為仁矣子曰可以為難矣仁則吾不知也 

子曰士而懷居不足以為士矣 

子曰邦有道危言危行邦無道危行言孫 

子曰有德者必有言有言者不必有德仁者必有勇勇者不必有仁 

南宮适問於孔子曰羿善射奡盪舟俱不得其死然禹稷躬稼而有天下夫子不答南宮适出子曰君子哉若人尚德哉若人 

子曰君子而不仁者有矣夫未有小人而仁者也 

子曰愛之能勿勞乎忠焉能勿誨乎 

子曰為命裨諶草創之世叔討論之行人子羽脩飾之東里子產潤色之 

或問子產子曰惠人也問子西曰彼哉彼哉問管仲曰人也奪伯氏駢邑三百飯疏食沒齒無怨言 

子曰貧而無怨難富而無驕易 

子曰孟公綽為趙魏老則優不可以為滕薛大夫 

子路問成人子曰若臧武仲之知公綽之不欲卞莊子之勇冉求之藝文之以禮樂亦可以為成人矣曰今之成人者何必然見利思義見危授命久要不忘平生之言亦可以為成人矣 

子問公叔文子於公明賈曰信乎夫子不言不笑不取乎公明賈對曰以告者過也夫子時然後言人不厭其言樂然後笑人不厭其笑義然後取人不厭其取子曰其然豈其然乎 

子曰臧武仲以防求為後於魯雖曰不要君吾不信也 

子曰晉文公譎而不正齊桓公正而不譎 

子路曰桓公殺公子糾召忽死之管仲不死曰未仁乎子曰桓公九合諸侯不以兵車管仲之力也如其仁如其仁 

子貢曰管仲非仁者與桓公殺公子糾不能死又相之子曰管仲相桓公霸諸侯一匡天下民到于今受其賜微管仲吾其被髮左衽矣豈若匹夫匹婦之為諒也自經於溝瀆而莫之知也 

公叔文子之臣大夫僎與文子同升諸公子聞之曰可以為文矣 

子言衛靈公之無道也康子曰夫如是奚而不喪孔子曰仲叔圉治賓客祝鮀治宗廟王孫賈治軍旅夫如是奚其喪 

子曰其言之不怍則為之也難 

陳成子弒簡公孔子沐浴而朝告於哀公曰陳恆弒其君請討之公曰告夫三子孔子曰以吾從大夫之後不敢不告也君曰告夫三子者之三子告不可孔子曰以吾從大夫之後不敢不告也 

子路問事君子曰勿欺也而犯之 

子曰君子上達小人下達 

子曰古之學者為己今之學者為人 

蘧伯玉使人於孔子孔子與之坐而問焉曰夫子何為對曰夫子欲寡其過而未能也使者出子曰使乎使乎 

子曰不在其位不謀其政曾子曰君子思不出其位 

子曰君子恥其言而過其行 

子曰君子道者三我無能焉仁者不憂知者不惑勇者不懼子貢曰夫子自道也 

子貢方人子曰賜也賢乎哉夫我則不暇 

子曰不患人之不己知患其不能也 

子曰不逆詐不億不信抑亦先覺者是賢乎 

微生畝謂孔子曰丘何為是栖栖者與無乃為佞乎孔子曰非敢為佞也疾固也 

子曰驥不稱其力稱其德也 

或曰以德報怨何如子曰何以報德以直報怨以德報德 

子曰莫我知也夫子貢曰何為其莫知子也子曰不怨天不尤人下學而上達知我者其天乎 

公伯寮愬子路於季孫子服景伯以告曰夫子固有惑志於公伯寮吾力猶能肆諸市朝子曰道之將行也與命也道之將廢也與命也公伯寮其如命何 

子曰賢者辟世其次辟地其次辟色其次辟言子曰作者七人矣 

子路宿於石門晨門曰奚自子路曰自孔氏曰是知其不可而為之者與 

子擊磬於衛有荷蕢而過孔氏之門者曰有心哉擊磬乎既而曰鄙哉硜硜乎莫己知也斯已而已矣深則厲淺則揭子曰果哉末之難矣 

子張曰書云高宗諒陰三年不言何謂也子曰何必高宗古之人皆然君薨百官總己以聽於冢宰三年 

子曰上好禮則民易使也 

子路問君子子曰脩己以敬曰如斯而已乎曰脩己以安人曰如斯而已乎曰脩己以安百姓脩己以安百姓堯舜其猶病諸 

原壤夷俟子曰幼而不孫弟長而無述焉老而不死是為賊以杖叩其脛 

闕黨童子將命或問之曰益者與子曰吾見其居於位也見其與先生並行也非求益者也欲速成者也 

告子上 

告子曰性猶杞柳也義猶桮棬也以人性為仁義猶以杞柳為桮棬孟子曰子能順杞柳之性而以為桮棬乎將戕賊杞柳而後以為桮棬也如將戕賊杞柳而以為桮棬則亦將戕賊人以為仁義與率天下之人
而禍仁義者必子之言夫 

告子曰性猶湍水也決諸東方則東流決諸西方則西流人性之無分於善不善也猶水之無分於東西也孟子曰水信無分於東西無分於上下乎人性之善也猶水之就下也人無有不善水無有不下今夫水
搏而躍之可使過顙激而行之可使在山是豈水之性哉其勢則然也人之可使為不善其性亦猶是也 

告子曰生之謂性孟子曰生之謂性也猶白之謂白與曰然白羽之白也猶白雪之白白雪之白猶白玉之白歟曰然然則犬之性猶牛之性牛之性猶人之性歟 

告子曰食色性也仁內也非外也義外也非內也孟子曰何以謂仁內義外也曰彼長而我長之非有長於我也猶彼白而我白之從其白於外也故謂之外也曰異於白白馬之白也無以異於白人之白也不識
長馬之長也無以異於長人之長歟且謂長者義乎長之者義乎曰吾弟則愛之秦人之弟則不愛也是以我為悅者也故謂之內長楚人之長亦長吾之長是以長為悅者也故謂之外也曰耆秦人之炙無以異
於耆吾炙夫物則亦有然者也然則耆炙亦有外歟 

孟季子問公都子曰何以謂義內也曰行吾敬故謂之內也鄉人長於伯兄一歲則誰敬曰敬兄酌則誰先曰先酌鄉人所敬在此所長在彼果在外非由內也公都子不能荅以告孟子孟子曰敬叔父乎敬弟乎
彼將曰敬叔父曰弟為尸則誰敬彼將曰敬弟子曰惡在其敬叔父也彼將曰在位故也子亦曰在位故也庸敬在兄斯須之敬在鄉人季子聞之曰敬叔父則敬敬弟則敬果在外非由內也公都子曰冬日則飲
湯夏日則飲水然則飲食亦在外也 

公都子曰告子曰性無善無不善也或曰性可以為善可以為不善是故文武興則民好善幽厲興則民好暴或曰有性善有性不善是故以堯為君而有象以瞽瞍為父而有舜以紂為兄之子且以為君而有微
子啟王子比干今曰性善然則彼皆非歟孟子曰乃若其情則可以為善矣乃所謂善也若夫為不善非才之罪也惻隱之心人皆有之羞惡之心人皆有之恭敬之心人皆有之是非之心人皆有之惻隱之心仁
也羞惡之心義也恭敬之心禮也是非之心智也仁義禮智非由外鑠我也我固有之也弗思耳矣故曰求則得之舍則失之或相倍蓰而無筭者不能盡其才者也詩曰天生蒸民有物有則民之秉夷好是懿德
孔子曰為此詩者其知道乎故有物必有則民之秉夷也故好是懿德 

孟子曰富歲子弟多賴凶歲子弟多暴非天之降才爾殊也其所以陷溺其心者然也今夫麰麥播種而耰之其地同樹之時又同浡然而生至於日至之時皆熟矣雖有不同則地有肥磽雨露之養人事之不齊
也故凡同類者舉相似也何獨至於人而疑之聖人與我同類者故龍子曰不知足而為屨我知其不為蕢也屨之相似天下之足同也口之於味有同耆也易牙先得我口之所耆者也如使口之於味也其性與
人殊若犬馬之與我不同類也則天下何耆皆從易牙之於味也至於味天下期於易牙是天下之口相似也惟耳亦然至於聲天下期於師曠是天下之耳相似也惟目亦然至於子都天下莫不知其姣也不知
子都之姣者無目者也故曰口之於味也有同耆焉耳之於聲也有同聽焉目之於色也有同美焉至於心獨無所同然乎心之所同然者何也謂理也義也聖人先得我心之所同然耳故理義之悅我心猶芻豢
之悅我口 

孟子曰牛山之木嘗美矣以其郊於大國也斧斤伐之可以為美乎是其日夜之所息雨露之所潤非無萌蘖之生焉牛羊又從而牧之是以若彼濯濯也人見其濯濯也以為未嘗有材焉此豈山之性也哉雖存
乎人者豈無仁義之心哉其所以放其良心者亦猶斧斤之於木也旦旦而伐之可以為美乎其日夜之所息平旦之氣其好惡與人相近也者幾希則其旦晝之所為有梏亡之矣梏之反覆則其夜氣不足以存
夜氣不足以存則其違禽獸不遠矣人見其禽獸也而以為未嘗有才焉者是豈人之情也哉故苟得其養無物不長苟失其養無物不消孔子曰操則存舍則亡出入無時莫知其鄉惟心之謂與 

孟子曰無或乎王之不智也雖有天下易生之物也一日暴之十日寒之未有能生者也吾見亦罕矣吾退而寒之者至矣吾如有萌焉何哉今夫弈之為數小數也不專心致志則不得也弈秋通國之善弈者也
使弈秋誨二人弈其一人專心致志惟弈秋之為聽一人雖聽之一心以為有鴻鵠將至思援弓繳而射之雖與之俱學弗若之矣為是其智弗若與曰非然也 

孟子曰魚我所欲也熊掌亦我所欲也二者不可得兼舍魚而取熊掌者也生亦我所欲也義亦我所欲也二者不可得兼舍生而取義者也生亦我所欲所欲有甚於生者故不為苟得也死亦我所惡所惡有甚
於死者故患有所不辟也如使人之所欲莫甚於生則凡可以得生者何不用也使人之所惡莫甚於死者則凡可以辟患者何不為也由是則生而有不用也由是則可以辟患而有不為也是故所欲有甚於生
者所惡有甚於死者非獨賢者有是心也人皆有之賢者能勿喪耳一簞食一豆羹得之則生弗得則死嘑爾而與之行道之人弗受蹴爾而與之乞人不屑也萬鍾則不辯禮義而受之萬鍾於我何加焉為宮室
之美妻妾之奉所識窮乏者得我與鄉為身死而不受今為宮室之美為之鄉為身死而不受今為妻妾之奉為之鄉為身死而不受今為所識窮乏者得我而為之是亦不可以已乎此之謂失其本心 

孟子曰仁人心也義人路也舍其路而弗由放其心而不知求哀哉人有雞犬放則知求之有放心而不知求學問之道無他求其放心而已矣 

孟子曰今有無名之指屈而不信非疾痛害事也如有能信之者則不遠秦楚之路為指之不若人也指不若人則知惡之心不若人則不知惡此之謂不知類也 

孟子曰拱把之桐梓人苟欲生之皆知所以養之者至於身而不知所以養之者豈愛身不若桐梓哉弗思甚也 

孟子曰人之於身也兼所愛兼所愛則兼所養也無尺寸之膚不愛焉則無尺寸之膚不養也所以考其善不善者豈有他哉於己取之而已矣體有貴賤有小大無以小害大無以賤害貴養其小者為小人養其
大者為大人今有場師舍其梧檟養其樲棘則為賤場師焉養其一指而失其肩背而不知也則為狼疾人也飲食之人則人賤之矣為其養小以失大也飲食之人無有失也則口腹豈適為尺寸之膚哉 

公都子問曰鈞是人也或為大人或為小人何也孟子曰從其大體為大人從其小體為小人曰鈞是人也或從其大體或從其小體何也曰耳目之官不思而蔽於物物交物則引之而已矣心之官則思思則得
之不思則不得也此天之所與我者先立乎其大者則其小者不能奪也此為大人而已矣 

孟子曰有天爵者有人爵者仁義忠信樂善不倦此天爵也公卿大夫此人爵也古之人脩其天爵而人爵從之今之人脩其天爵以要人爵既得人爵而棄其天爵則惑之甚者也終亦必亡而已矣 

孟子曰欲貴者人之同心也人人有貴於己者弗思耳矣人之所貴者非良貴也趙孟之所貴趙孟能賤之詩云既醉以酒既飽以德言飽乎仁義也所以不願人之膏粱之味也令聞廣譽施於身所以不願人之
文繡也 

孟子曰仁之勝不仁也猶水之勝火今之為仁者猶以一杯水救一車薪之火也不熄則謂之水不勝火此又與於不仁之甚者也亦終必亡而已矣 

孟子曰五穀者種之美者也苟為不熟不如荑稗夫仁亦在乎熟之而已矣 

孟子曰羿之教人射必志於彀學者亦必志於彀大匠誨人必以規矩學者亦必以規矩 

告子下 

任人有問屋廬子曰禮與食孰重曰禮重色與禮孰重曰禮重曰以禮食則飢而死不以禮食則得食必以禮乎親迎則不得妻不親迎則得妻必親迎乎屋廬子不能對明日之鄒以告孟子孟子曰於荅是也何
有不揣其本而齊其末方寸之木可使高於岑樓金重於羽者豈謂一鉤金與一輿羽之謂哉取食之重者與禮之輕者而比之奚翅食重取色之重者與禮之輕者而比之奚翅色重往應之曰紾兄之臂而奪之
食則得食不紾則不得食則將紾之乎踰東家牆而摟其處子則得妻不摟則不得妻則將摟之乎 

曹交問曰人皆可以為堯舜有諸孟子曰然交聞文王十尺湯九尺今交九尺四寸以長食粟而已如何則可曰奚有於是亦為之而已矣有人於此力不能勝一匹雛則為無力人矣今曰舉百鈞則為有力人矣
然則舉烏獲之任是亦為烏獲而已矣夫人豈以不勝為患哉弗為耳徐行後長者謂之弟疾行先長者謂之不弟夫徐行者豈人所不能哉所不為也堯舜之道孝悌而已矣子服堯之服誦堯之言行堯之行
是堯而已矣子服桀之服誦桀之言行桀之行是桀而已矣曰交得見於鄒君可以假館願留而受業於門曰夫道若大路然豈難知哉人病不求耳子歸而求之有餘師 

公孫丑問曰高子曰小弁小人之詩也孟子曰何以言之曰怨曰固哉高叟之為詩也有人於此越人關弓而射之則己談笑而道之無他疏之也其兄關弓而射之則己垂涕泣而道之無他戚之也小弁之怨親
親也親親仁也固矣夫高叟之為詩也曰凱風何以不怨曰凱風親之過小者也小弁親之過大者也親之過大而不怨是愈疏也親之過小而怨是不可磯也愈疏不孝也不可磯亦不孝也孔子曰舜其至孝矣
五十而慕 

宋牼將之楚孟子遇於石丘曰先生將何之曰吾聞秦楚搆兵我將見楚王說而罷之楚王不悅我將見秦王說而罷之二王我將有所遇焉曰軻也請無問其詳願聞其指說之將何如曰我將言其不利也曰
先生之志則大矣先生之號則不可先生以利說秦楚之王秦楚之王悅於利以罷三軍之師是三軍之士樂罷而悅於利也為人臣者懷利以事其君為人子者懷利以事其父為人弟者懷利以事其兄是君臣
父子兄弟終去仁義懷利以相接然而不亡者未之有也先生以仁義說秦楚之王秦楚之王悅於仁義以罷三軍之師是三軍之士樂罷而悅於仁義也為人臣者懷仁義以事其君為人子者懷仁義以事其父
為人弟者懷仁義以事其兄是君臣父子兄弟去利懷仁義以相接也然而不王者未之有也何必曰利 

孟子居鄒季任為任處守以幣交受之而不報處於平陸儲子為相以幣交受之而不報他日由鄒之任見季子由平陸之齊不見儲子屋廬子喜曰連得間矣問曰夫子之任見季子之齊不見儲子為其為相與
曰非也書曰享多儀儀不及物曰不享惟不役志于享為其不成享也屋廬子悅或問之屋廬子曰季子不得之鄒儲子得之平陸 

淳于髡曰先名實者為人也後名實者自為也夫子在三卿之中名實未加於上下而去之仁者固如此乎孟子曰居下位不以賢事不肖者伯夷也五就湯五就桀者伊尹也不惡汙君不辭小官者柳下惠也
三子者不同道其趨一也一者何也曰仁也君子亦仁而已矣何必同曰魯繆公之時公儀子為政子柳子思為臣魯之削也滋甚若是乎賢者之無益於國也曰虞不用百里奚而亡秦繆公用之而霸不用賢則
亡削何可得歟曰昔者王豹處於淇而河西善謳緜駒處於高唐而齊右善歌華周杞梁之妻善哭其夫而變國俗有諸內必形諸外為其事而無其功者髡未嘗覩之也是故無賢者也有則髡必識之曰孔子為
魯司寇不用從而祭燔肉不至不稅冕而行不知者以為為肉也其知者以為為無禮也乃孔子則欲以微罪行不欲為苟去君子之所為眾人固不識也 

孟子曰五霸者三王之罪人也今之諸侯五霸之罪人也今之大夫今之諸侯之罪人也天子適諸侯曰巡狩諸侯朝於天子曰述職春省耕而補不足秋省斂而助不給入其疆土地辟田野治養老尊賢俊傑在
位則有慶慶以地入其疆土地荒蕪遺老失賢掊克在位則有讓一不朝則貶其爵再不朝則削其地三不朝則六師移之是故天子討而不伐諸侯伐而不討五霸者摟諸侯以伐諸侯者也故曰五霸者三王之
罪人也五霸桓公為盛葵丘之會諸侯束牲載書而不歃血初命曰誅不孝無易樹子無以妾為妻再命曰尊賢育才以彰有德三命曰敬老慈幼無忘賓旅四命曰士無世官官事無攝取士必得無專殺大夫
五命曰無曲防無遏糴無有封而不告曰凡我同盟之人既盟之後言歸于好今之諸侯皆犯此五禁故曰今之諸侯五霸之罪人也長君之惡其罪小逢君之惡其罪大今之大夫皆逢君之惡故曰今之大夫今
之諸侯之罪人也 

魯欲使慎子為將軍孟子曰不教民而用之謂之殃民殃民者不容於堯舜之世一戰勝齊遂有南陽然且不可慎子勃然不悅曰此則滑釐所不識也曰吾明告子天子之地方千里不千里不足以待諸侯諸侯
之地方百里不百里不足以守宗廟之典籍周公之封於魯為方百里也地非不足而儉於百里太公之封於齊也亦為方百里也地非不足也而儉於百里今魯方百里者五子以為有王者作則魯在所損乎
在所益乎徒取諸彼以與此然且仁者不為況於殺人以求之乎君子之事君也務引其君以當道志於仁而已 

孟子曰今之事君者皆曰我能為君辟土地充府庫今之所謂良臣古之所謂民賊也君不鄉道不志於仁而求富之是富桀也我能為君約與國戰必克今之所謂良臣古之所謂民賊也君不鄉道不志於仁
而求為之強戰是輔桀也由今之道無變今之俗雖與之天下不能一朝居也 

白圭曰吾欲二十而取一何如孟子曰子之道貉道也萬室之國一人陶則可乎曰不可器不足用也曰夫貉五穀不生惟黍生之無城郭宮室宗廟祭祀之禮無諸侯幣帛饔飧無百官有司故二十取一而足也
今居中國去人倫無君子如之何其可也陶以寡且不可以為國況無君子乎欲輕之於堯舜之道者大貉小貉也欲重之於堯舜之道者大桀小桀也 

白圭曰丹之治水也愈於禹孟子曰子過矣禹之治水水之道也是故禹以四海為壑今吾子以鄰國為壑水逆行謂之洚水洚水者洪水也仁人之所惡也吾子過矣 

孟子曰君子不亮惡乎執 

魯欲使樂正子為政孟子曰吾聞之喜而不寐公孫丑曰樂正子強乎曰否有知慮乎曰否多聞識乎曰否然則奚為喜而不寐曰其為人也好善好善足乎曰好善優於天下而況魯國乎夫苟好善則四海之內
皆將輕千里而來告之以善夫苟不好善則人將曰𧦧𧦧予既已知之矣𧦧𧦧之聲音顏色距人於千里之外士止於千里之外則讒諂面諛之人至矣與讒諂面諛之人居國欲治可得乎 

陳子曰古之君子何如則仕孟子曰所就三所去三迎之致敬以有禮言將行其言也則就之禮貌未衰言弗行也則去之其次雖未行其言也迎之致敬以有禮則就之禮貌衰則去之其下朝不食夕不食飢餓
不能出門戶君聞之曰吾大者不能行其道又不能從其言也使飢餓於我土地吾恥之周之亦可受也免死而已矣 

孟子曰舜發於畎畝之中傅說舉於版築之間膠鬲舉於魚鹽之中管夷吾舉於士孫叔敖舉於海百里奚舉於市故天將降大任於是人也必先苦其心志勞其筋骨餓其體膚空乏其身行拂亂其所為所以動
心忍性曾益其所不能人恆過然後能改困於心衡於慮而後作徵於色發於聲而後喻入則無法家拂士出則無敵國外患者國恆亡然後知生於憂患而死於安樂也 

孟子曰教亦多術矣予不屑之教誨也者是亦教誨之而已矣 

大學 

大學之道在明明德在親民在止於至善知止而后有定定而后能靜靜而后能安安而后能慮慮而后能得物有本末事有終始知所先後則近道矣古之欲明明德於天下者先治其國欲治其國者先齊其家
欲齊其家者先脩其身欲脩其身者先正其心欲正其心者先誠其意欲誠其意者先致其知致知在格物物格而后知至知至而后意誠意誠而后心正心正而后身脩身脩而后家齊家齊而后國治國治而后
天下平自天子以至於庶人壹是皆以脩身為本其本亂而末治者否矣其所厚者薄而其所薄者厚未之有也此謂知本此謂知之至也所謂誠其意者毋自欺也如惡惡臭如好好色此之謂自謙故君子必慎
其獨也小人閒居為不善無所不至見君子而后厭然揜其不善而著其善人之視己如見其肺肝然則何益矣此謂誠於中形於外故君子必慎其獨也曾子曰十目所視十手所指其嚴乎富潤屋德潤身心廣
體胖故君子必誠其意詩云瞻彼淇澳菉竹猗猗有斐君子如切如磋如琢如磨瑟兮僩兮赫兮喧兮有斐君子終不可諠兮如切如磋者道學也如琢如磨者自脩也瑟兮僩兮者恂慄也赫兮喧兮者威儀也
有斐君子終不可諠兮者道盛德至善民之不能忘也詩云於戲前王不忘君子賢其賢而親其親小人樂其樂而利其利此以沒世不忘也康誥曰克明德大甲曰顧諟天之明命帝典曰克明峻德皆自明也
湯之盤銘曰苟日新日日新又日新康誥曰作新民詩曰周雖舊邦其命惟新是故君子無所不用其極詩云邦畿千里惟民所止詩云緡蠻黃鳥止于丘隅子曰於止知其所止可以人而不如鳥乎詩云穆穆文
王於緝熙敬止為人君止於仁為人臣止於敬為人子止於孝為人父止於慈與國人交止於信 

子曰聽訟吾猶人也必也使無訟乎無情者不得盡其辭大畏民志此謂知本所謂脩身在正其心者身有所忿懥則不得其正有所恐懼則不得其正有所好樂則不得其正有所憂患則不得其正心不在焉
視而不見聽而不聞食而不知其味此謂脩身在正其心所謂齊其家在脩其身者人之其所親愛而辟焉之其所賤惡而辟焉之其所畏敬而辟焉之其所哀矜而辟焉之其所敖惰而辟焉故好而知其惡惡而
知其美者天下鮮矣故諺有之曰人莫知其子之惡莫知其苗之碩此謂身不脩不可以齊其家所謂治國必先齊其家者其家不可教而能教人者無之故君子不出家而成教於國孝者所以事君也弟者所以
事長也慈者所以使眾也康誥曰如保赤子心誠求之雖不中不遠矣未有學養子而後嫁者也一家仁一國興仁一家讓一國興讓一人貪戾一國作亂其機如此此謂一言僨事一人定國堯舜率天下以仁而
民從之桀紂率天下以暴而民從之其所令反其所好而民不從是故君子有諸己而后求諸人無諸己而后非諸人所藏乎身不恕而能喻諸人者未之有也故治國在齊其家詩云桃之夭夭其葉蓁蓁之子于
歸宜其家人宜其家人而后可以教國人詩云宜兄宜弟宜兄宜弟而后可以教國人詩云其儀不忒正是四國其為父子兄弟足法而后民法之也此謂治國在齊其家所謂平天下在治其國者上老老而民興
孝上長長而民興弟上恤孤而民不倍是以君子有絜矩之道也所惡於上毋以使下所惡於下毋以事上所惡於前毋以先後所惡於後毋以從前所惡於右毋以交於左所惡於左毋以交於右此之謂絜矩之
道詩云樂只君子民之父母民之所好好之民之所惡惡之此之謂民之父母詩云節彼南山維石巖巖赫赫師尹民具爾瞻有國者不可以不慎辟則為天下僇矣詩云殷之未喪師克配上帝儀監于殷峻命不
易道得眾則得國失眾則失國是故君子先慎乎德有德此有人有人此有土有土此有財有財此有用德者本也財者末也外本內末爭民施奪是故財聚則民散財散則民聚是故言悖而出者亦悖而入貨悖
而入者亦悖而出康誥曰惟命不于常道善則得之不善則失之矣楚書曰楚國無以為寶惟善以為寶舅犯曰亡人無以為寶仁親以為寶秦誓曰若有一个臣斷斷兮無他技其心休休焉其如有容焉人之有
技若己有之人之彥聖其心好之不啻若自其口出寔能容之以能保我子孫黎民尚亦有利哉人之有技媢嫉以惡之人之彥聖而違之俾不通寔不能容以不能保我子孫黎民亦曰殆哉唯仁人放流之迸諸
四夷不與同中國此謂唯仁人為能愛人能惡人見賢而不能舉舉而不能先命也見不善而不能退退而不能遠過也好人之所惡惡人之所好是謂拂人之性菑必逮夫身是故君子有大道必忠信以得之
驕泰以失之生財有大道生之者眾食之者寡為之者疾用之者舒則財恆足矣仁者以財發身不仁者以身發財未有上好仁而下不好義者也未有好義其事不終者也未有府庫財非其財者也孟獻子曰
畜馬乘不察於雞豚伐冰之家不畜牛羊百乘之家不畜聚斂之臣與其有聚斂之臣寧有盜臣此謂國不以利為利以義為利也長國家而務財用者必自小人矣彼為善之小人之使為國家菑害並至雖有善
者亦無如之何矣此謂國不以利為利以義為利也 

唐 

唐高祖神堯皇帝姓李氏名淵隴西成紀人也西涼武昭王暠之後祖虎仕西魏有功封隴西公父昞於周世封唐公淵襲爵隋煬帝以淵爲弘化畱守御衆寬簡人多附之煬帝以淵相表奇異名應圖讖忌之
淵懼縱酒納賂以自晦天下盜起以淵爲山西河東撫慰大使承制黜陟討捕羣盜多捷突厥寇邊詔淵擊之淵次子世民聰明勇決識量過人見隋室方亂陰有安天下之志與晉陽宮監裴寂晉陽令劉文靜相
結文靜謂世民曰今主上南廵羣盜萬數當此之際有眞主驅駕而用之取天下如反掌耳太原百姓收拾可得十萬人尊公所將兵復數萬以此乘虛入關號令天下不過半年帝業成矣世民笑曰君言正合我
意乃陰部署而淵不知也會淵兵拒突厥不利恐獲罪世民乘閒說淵順民心興義兵轉禍爲福淵大驚曰汝安得爲此言吾今執汝吿縣官世民徐曰世民覩天時人事如此故敢發言必執吿不敢辭死淵曰
吾豈忍吿汝愼勿出口明日復說曰人皆傳李氏當應圖讖故李金才無故族滅大人能盡賊則功高不賞身益危矣惟昨日之言可以救禍此萬全策願勿疑淵歎曰吾一夕思汝言亦大有理今日破家亡身
亦由汝化家爲國亦由汝矣先是裴寂私以晉陽宮人侍淵淵從寂飮酒酣寂曰二郞陰養士馬欲擧大事正爲寂以宮人侍公恐事覺倂誅耳會煬帝以淵不能禦寇遣使者執詣江都世民與寂等復說曰事已
迫矣宜早定計且晉陽士馬精强宮監蓄積巨萬代王幼冲關中豪傑並起公若鼓行而西撫而有之如探囊中物耳淵乃召募起兵遠近赴集仍遣使借兵於突厥世民引兵擊西河拔之斬郡丞高德儒數之
曰汝指野鳥爲鸞以欺人主吾興義兵正爲誅佞人耳進兵取霍邑克臨汾絳郡下韓城降馮翊淵畱兵圍河東自引兵西遣世子建成守潼關世民徇渭北關中羣盜悉降於淵合諸軍圍長安克之立恭帝淵爲
大丞相唐王加九錫尋受禪立子建成爲皇太子世民爲秦王元吉爲齊王○隋東都畱守越王侗煬帝之孫也亦爲衆所立稱帝於洛陽○秦主薛擧卒子仁杲立○魏公李密與隋兵戰大敗降於唐○宇文化
及弑其所立主浩自稱許帝○涼王李軌稱帝○唐秦王世民破秦秦主薛仁杲降送長安斬於市○李密之將徐世勣據密舊境降唐賜姓李○竇建德取河北諸州自稱夏王○李密叛唐唐人獲而斬之○
夏主竇建德破宇文化及誅之○隋主侗立一年王世充廢之而自立爲鄭帝尋弑侗○唐遣將襲涼主李軌執歸殺之河西平○沈法興稱梁王於毗陵○李子通稱吳帝於江都○杜伏威降唐○唐秦王世民
擊定陽將宋金剛破之定陽可汗劉武周及金剛皆走死○唐秦王世民督諸軍伐鄭○吳主李子通襲梁梁主沈法興走死○夏王竇建德救鄭唐秦王世民大破擒之鄭主王世充降世民至長安被黃金甲
二十五將從其後鐵騎萬匹甲士三萬獻俘太廟斬建德於市赦世充尋使人潛殺之○竇建德故將劉黑闥始起兵於漳南○唐遣將李靖伐梁梁主蕭銑降送長安斬之○杜伏威擊吳主李子通執送長安
伏誅○劉黑闥自稱漢東王○楚主林士弘卒其衆遂散○漢東將執黑闥降唐斬之○唐淮南道行臺僕射輔公祏反於丹陽唐將擊斬之○慶州都督楊文幹反遣秦王世民討平之○突厥入寇遣秦王世民
禦之遇於豳州世民帥騎馳詣虜陣吿之曰我秦王也虜不敢戰受盟而退○唐興七年僭僞皆亡天下旣定是歲初置州縣鄕學帝親詣國子學釋奠于先聖先師始定官制頒新律令定均田租庸調法丁中之
民給田一頃篤疾減十之六寡妻妾減七皆以十之二爲世業八爲口分毎丁歲入租粟二石調隨土地所宜綾絹絁布歲役二旬不役則收其傭日三尺有事而加役者旬有五日免其調三旬租調俱免水旱蟲
霜十損四以上免租損六以上免調損七以上課役俱免民貲業分九等百戶爲里五里爲鄕四家爲鄰四鄰爲保在城邑者爲坊田野者爲村食祿之家無得與民爭利工商雜類無預士伍男女始生爲黃四歲
爲小十六爲中二十爲丁六十爲老歲造計帳三歲造戶籍○初唐之起晉陽皆世民之謀帝欲以世民爲儲嗣世民固辭而止太子建成喜酒色遊畋齊王元吉多過失而世民功名日盛建成乃與元吉協謀傾
世民曲意諂事諸妃嬪世民獨不事之由是左右皆譽建成元吉而短世民○武德九年六月太白經天見秦分建成元吉欲殺世民秦府僚屬勸王行周公之事力請乃決於是密奏兄弟專欲殺臣似爲世充建
德報讐明日帥兵伏玄武門建成元吉入覺有變欲還世民追射建成殺之尉遲敬德射殺元吉遂立世民爲太子軍國事悉委太子處決然後聞奏初東宮官屬魏徵屢勸建成除世民及是世民召徵責以離閒
兄弟徵擧止自若對不屈世民禮之王珪亦嘗爲建成謀皆以爲諫議太夫帝自稱爲太上皇帝詔傳位於太子是爲太宗文武皇帝 

太宗文武皇帝名世民幼日有書生見之曰龍鳳之姿天日之表其年幾冠必能濟世安民書生去高祖使人追之不見乃採其語爲名年十八擧義兵李密降唐初見高祖色尙傲及見秦王不敢仰視退而歎
曰眞英主也高祖以秦王功高特置天策上將位在王公上以秦王爲之開府置屬開館以延文學之士杜如晦房玄齡虞世南褚亮姚志廉李玄道蔡允恭薛元敬顏相時蘇勗于志寧蘇世長薛收李守素陸德
明孔穎達蓋文達許敬宗爲文學館學士分爲三番更日直宿王暇日輒至館中討論文籍或至夜分使閻立本圖像褚亮爲贊號十八學士士大夫得預其選者時人謂之登瀛洲時府僚多補外如晦亦出玄齡
曰餘人不足惜如晦王佐才大王欲經營四方非如晦不可王卽奏畱之使參謀帷幄剖決如流玄齡毎入奏事高祖曰玄齡爲吾兒謀事雖隔千里如對面語秦王功蓋天下身幾危賴玄齡如晦決策至是卽位
首放宮女三千餘人○突厥頡利突利二可汗合十餘萬騎入寇進至渭水便橋之北上自與房玄齡等六騎徑詣渭水上與頡利隔水語責以負約突厥大驚皆下馬羅拜俄而諸軍繼至旗甲蔽野頡利懼請盟
而退○置弘文館聚四部二十餘萬選天下文學之士虞世南等以本官兼學士聽朝之隙引入內殿講論前言往行商權政事或夜分乃罷取三品以上子孫充弘文館學士○有上書請去佞臣者曰願陽怒以
試之執理不屈者直臣也畏威順旨者佞臣也上曰吾自爲詐何以責臣下之直乎朕方以至誠治天下或請重法禁盜上曰當去奢省費輕徭薄賦選用廉吏使民衣食有餘自不爲盜安用重法邪自是數年之
後路不拾遺商旅野宿焉上嘗曰君依於國國依於民刻民以奉君猶割肉以充腹腹飽而身斃君富而國亡矣又嘗謂侍臣曰聞西域賈胡得美珠剖身而藏之有諸曰有之曰吏受賕抵法與帝王徇奢欲而亡
國者何以異此胡之可笑邪魏徵日昔魯哀公謂孔子曰人有好忘者徙宅而忘其妻孔子曰又有甚者桀紂乃忘其身亦猶是也○張蘊古獻大寶箴有曰以一人治天下不以天下奉一人又曰壯九重於內
所居不過容膝彼昏不知瑤其臺而璚其室羅八珍於前所食不過適口惟狂罔念丘其糟而池其酒又曰勿沒沒而闇勿察察而明雖冕旒蔽目而視於無形雖黈纊塞耳而聽於無聲上嘉其言○分天下爲十
道因山川形便曰關內河南河東河北山南隴右淮南江南劒南嶺南○遣將討梁師都其下殺之以降以其地爲夏州○太常祖孝孫奏唐雅樂○貞觀二年又出宮女三千餘人○故事軍國大事中書舍人各
執所見雜署其名謂之五花判事中書侍郞中書令省審之給事中黃門侍郞駮正之上謂王珪曰國家本置中書門下以相檢察卿曹勿雷同也時珪爲侍中房玄齡杜如晦爲僕射魏徵守祕書監參預朝政
玄齡謀事必曰非如晦不能決及如晦至卒用玄齡策蓋玄齡善謀如晦善斷二人同心徇國故唐世稱賢相推房杜焉徵嘗吿上曰願使臣爲良臣勿使臣爲忠臣上曰忠良異乎徵曰稷契皐陶君臣恊心俱享
尊榮所謂良臣龍逢此干面折廷爭身誅國亡所謂忠臣上悅○初突厥旣强敕勒諸部分散有薛延陀囘紇等十五部皆居磧北頡利政亂薛廷陀囘紇等叛之加以民大飢羊馬多死奉使者還及邊帥皆言突
厥可取之狀詔以李靖爲定襄道行軍總管統諸軍討之靖襲破突厥於陰山頡利可汗遁走唐將擒之以獻時突利可汗先已入朝上處突厥降衆東自幽州西至靈州分突利地爲四州分頡利地爲六州左置
定襄都督右置雲中都督以統其衆以突利爲順州都督頡利爲右衞大將軍○林邑遣使入貢○伊吾來降置伊西州○高昌王麴文泰入朝○先是四夷君長詣闕請帝爲天可汗上曰我爲大唐天子又下行
可汗事乎羣臣及四夷皆稱萬歲自是後璽書賜西北君長皆稱天可汗○貞觀四年蔡公如晦卒上語及必流涕○是歲大有年上之初卽位也常與羣臣語及敎化曰大亂之後其難治乎魏徵對曰饑者易爲
食渴者易爲飮封德彝曰三代以還人漸澆訛故秦任法律漢雜霸道蓋欲化不能豈能之而不欲邪徵曰五帝三王不易民而化湯武皆乘大亂之後身致太平行帝道而帝行王道而王顧所行何如耳上卒從
徵言元年關中饑斗米直絹一匹二年天下蝗三年大水上勤而撫之未嘗嗟怨至是天下大稔米斗三四錢終歲斷死刑纔十九人東至于海南及五嶺皆外戶不閉行旅不齎糧取給於道路焉上曰魏徵勸我
行仁義今旣效矣惜不令封德彝見之蓋德彝元年六月死矣○五年林邑新羅入貢○党項內附開其地爲十六州○七年春宴玄武門奏七德九功舞徵欲上偃武修文毎侍宴見七德舞輒俛首不視七德舞
者秦王破陣曲也見九功舞則諦觀之王珪罷徵爲侍中○上親錄囚徒見應死者閔之縱使歸家期以來秋就死仍敕天下死囚皆縱遣至期來詣京師至是皆如期自詣朝堂上皆赦之凡三百九十人○上奉
太上皇置酒未央宮上皇命頡利可汗起舞馮智戴詠詩笑曰胡越一家古未有也○八年吐蕃遣使入貢○九年太上皇崩上皇卽位九年而禪位至是又九年○吐谷渾先是入寇涼州以李靖帥諸軍討破之
○十年吐谷渾遣子入侍○治書侍御史權萬紀言宣饒銀大發采之歲可得數百萬上曰卿未嘗進一賢才而專言銀利昔堯舜抵璧於山投珠於谷漢之桓靈乃聚錢爲私藏卿欲以桓靈俟我耶黜之○定府
兵凡十道置府六百三十四而關內二百六十一皆隷諸衞及東宮六率上府兵凡千二百人中府千人下府八百人三百人爲團團有校尉五十人爲隊隊有正十人爲火火有長毎人兵甲粮裝各有數輸之庫
征行給之二十爲兵六十而免能騎射者爲越騎其餘爲步兵更命統軍別將爲折衝果毅都尉毎歲季各折衝都尉帥以敎戰當給馬者官與直當宿衞者番上兵部以遠近給番遠疎近數皆一月而更○十三
年夏旱詔五品以上言事魏徵言陛下比貞觀初漸不克終者十條上深獎歎○十四年上詣國子監親釋奠是時大徵天下名儒爲學官數幸國子監使之講論學生能明一經已上者皆得補官增築學舍千二
百閒增學生滿三千二百六十員自屯營飛騎亦給博士授經有能通經者聽得貢擧於是四方學者雲集京師乃至高麗百濟新羅高昌吐蕃諸酋長亦遣子弟請入國學升講筵者至八千餘人上以師說多門
章句繁雜命孔穎達與諸儒定五經疏謂之正義○高昌王麴文泰先是多遏絶西域朝貢及拘畱中國人以侯君集爲交河大總管將兵擊之至是滅高昌以其地爲西州○十五年吐蕃求婚以文成公主嫁之
○十七年鄭公魏徵卒上曰以銅爲鏡可正衣冠以古爲鏡可見興替以人爲鏡可知得失徵沒朕亡一鏡矣徵葬上自製碑書石○圖畫功臣長孫無忌趙郡王孝恭杜如晦魏徵房玄齡高士廉尉遲敬德李靖
蕭瑀段志玄劉弘基屈突通殷開山柴紹長孫順德張亮侯君集張公謹程知節虞世南劉政會唐儉李勣秦叔寶等於凌煙閣○太子承乾不才魏王泰多能有寵潛有奪嫡之志侯君集負功怨望以承乾暗劣
欲乘釁因勸之反事覺廢爲庶人君集坐誅泰亦以險詐不立立晉王治爲太子魏徵嘗薦君集上始疑徵阿黨又有言徵自錄前後諫辭示起居郞褚遂良上愈不悅徵臨終上面指公主欲妻其子叔玉至是停
其婚踣所立碑○十八年上親征高麗先是高麗泉蓋蘇文弑其君新羅又遣使言百濟與高麗連兵謀絶新羅入貢之路乞兵救援上遂討之先如洛陽○十九年上發洛陽至定州進諸軍上渡遼水拔遼東城
降白巖城攻安市城大破其救兵於城下安市城險兵精堅守不下議者欲拔烏骨城渡鴨綠水直取平壤覆其本根則餘可不戰而降或又謂親征異於諸將不可乘危上以遼左早寒草枯水凍士馬難久畱
且粮將盡敕班師是行拔十城徙戶口七萬三大戰斬首四萬餘級然戰士死者幾三千人戰馬死什七八不能成功深悔之歎曰魏徵若在不使我有此行也命馳驛祠徵以少牢復立所製碑○二十年上如靈
州遣李世勣擊薛延陀破降之招諭敕勒諸部囘紇等十一姓各遣使歸命乞置官司詔曰朕聊命偏師逐擒頡利始弘廟略已滅延陀鐵勒百餘萬戶請爲州郡混元以降殊未前聞宜備禮吿廟仍頒示天下
上爲詩曰雪恥酬百王除兇報千古刻石於靈州○二十二年司空梁公房玄齡卒上悲不自勝玄齡佐上定天下及終相位三十二年號爲賢相然無迹可尋上定禍亂而房杜不言功王魏善諫諍而房杜讓其
賢英衞善將兵而房杜行其道理致太平善歸人主爲唐宗臣○二十三年上有疾謂太子曰李世勣才知有餘然汝與之無恩我今黜之我死用爲僕射親任之若徘徊願望則當殺之耳乃左遷疊州都督受詔
不至家而去○上崩在位二十四年改元者一曰貞觀上雖以武功定禍亂終以文德綏海內常自以驕侈爲懼嘗曰人主惟一心攻之者衆或以勇力或以辯口或以諂諛或以姦詐或以嗜欲輻湊各求自售
人主少懈而受其一則危亡隨之此其所以難也嘗問侍臣創業守成孰難玄齡曰草昧之初羣雄並起角力而後臣之創業難矣魏徵曰自古帝王莫不得之於艱難失之於安逸守成難矣上曰玄齡與吾共取
天下出百死得一生故知創業之難徵與吾共安天下常恐驕奢生於富貴禍亂生於所忽故知守成之難然創業之難往矣守成之難方與諸公愼之自知神采爲臣下所畏常溫顏接羣臣導人使諫賞諫者
以來之惟末年東征之役褚遂良嘗諫不聽太子立是爲高宗皇帝 

高宗皇帝名治母長孫皇后承乾廢長孫無忌力勸太宗立治在東宮七年太宗嘗作帝範十二篇以賜曰脩身治國盡在其中一旦不諱更無言矣至是卽位長孫無忌褚遂良受先帝遺詔輔政以李勣爲左僕
射尋爲司空○永徽五年以太宗才人武氏爲昭儀○六年上欲廢皇后王氏立武昭儀爲后許敬宗李義府贊之褚遂良不可以問李勣勣曰此陛下家事何必更問外人事遂決褚遂良貶義府參知政事義府
貌若溫恭與人嬉怡而狡險忌克人謂笑中有刀柔而害物謂之李猫○武后以長孫無忌不助己深怨之顯慶四年削無忌官黔州安置遂良先一年卒至是無忌與初議者柳奭韓瑗皆被殺○乾封元年上封
泰山至亳州尊老君爲太上玄元皇帝○以李勣爲遼東大總管伐高麗○總章元年李勣拔平壤降其王高麗悉平置安東都護府○上元元年帝稱天皇后稱天后○初帝以賤妾子忠爲太子武后廢之立后
之子弘弘仁孝中外屬心忤后意鴆之立其次曰賢又以事廢之而立其次哲○上在位改元者十三曰永徽顯慶龍朔麟德乾封總章咸亨上元儀鳳永隆開耀永淳弘道凡三十四年而政在中宮者三十年矣
自褚遂良等死後羣臣無敢諫者李善感嘗因事一諫人以爲鳳鳴朝陽上崩太子哲卽位是爲中宗皇帝 

中宗皇帝初名顯改名哲旣卽位立韋妃爲后改元曰嗣聖明年武后廢帝爲廬陵王而立其弟旦旦擁虛器者七年改元曰垂拱曰永昌太后廢旦爲皇嗣而稱帝是爲則天武氏○則天武氏故荊州都督武士
彠之女也大原人年十四太宗聞其美召入後宮以貞觀十一年爲才人時天下歌曲名娬媚娘已成讖貞觀末太白屢晝見太史占云女主昌又傳祕記唐三世後女主武王代有天下太宗惡之嘗與羣臣宴
令各言小名武衞將軍李君羨官稱封邑皆有武字而小名五娘太宗愕曰何物女子乃爾健邪或奏君羨謀不軌遂誅之密問太史李淳風對曰臣仰觀天象俯察曆數其人已在陛下宮中不過三十年當王天
下殺唐子孫殆盡其兆已成矣太宗崩才人年二十四矣爲尼高宗幸寺見之而泣時王皇后與蕭淑妃爭寵密令長髮勸高宗納之旣入而后與淑妃皆失寵武氏年三十二遂自昭儀爲后王蕭皆爲所殺贈父
士彠周國公尋加贈太原王高宗苦風眩不能視百司奏事或使皇后決之后性明敏涉獵文史處事皆稱旨由是委以政事權與人主侔人謂之二聖在高宗之世后自殺子弘廢子賢高宗旣崩子哲卽位廢爲
廬陵王而立子旦后臨朝稱制立武氏七廟英公李敬業起兵討之檄曰一抔之土未乾六尺之孤安在又曰試觀今日之域中竟是誰家之天下太后遣將擊殺之越王貞又擧兵匡復不克而死太后遂大殺唐
宗室自名曌稱皇帝國號周以旦爲皇嗣改姓武時曌年六十七矣初寵僧懷義後寵張易之張昌宗兄弟居中用事易之五郞昌宗六郞佞者曰人言六郞似蓮花吾謂蓮花似六郞耳曌知人心不服且內行不
正畏人議己盛開吿密之門用酷吏侯思止索元禮周興來俊臣吉頊等鍛鍊羅織率以反逆誣人誅殺不可勝紀用此拑制天下然有權數善用人賢才亦樂爲之用徐有功仁恕執法曌毎屈意從之將相多得
人魏元忠婁師德狄仁傑姚元崇皆名相宋璟亦顯於朝師德寬厚淸愼犯而不校弟除代州刺史師德謂兄弟榮寵過盛人所疾也何以自免弟曰自今人雖唾某面拭之而已師德愀然曰此所以爲吾憂也
人唾汝面怒汝也而拭之則逆其意而重其怒矣唾不拭自乾當笑而受之耳師德毎薦仁傑而仁傑毎毀師德曌語仁傑曰朕用卿師德所薦也仁傑退而歎曰婁公盛德我爲所容久矣武承嗣三思營求爲太
子仁傑從容言於曌曰太宗櫛風沐雨親冒鋒鏑以定天下傳之子孫太帝以二子託陛下今乃欲移之他族無乃非天意乎姑姪與母子孰親陛下立子則千秋萬歲後配食太廟立姪則未聞姪爲天子而祔姑
於廟者也曌稍悟已而又力勸之遂自房州召廬陵王還都立爲皇太子以子旦爲相王仁傑最見信重好面折廷爭曌常屈從稱爲國老而不名仁傑卒曌泣歎元行沖博學多通仁傑重之行沖多規諫曰明公
之門珍味多矣請備藥物之末仁傑笑曰吾藥籠中物何可一日無也姚元崇等數十人皆仁傑所薦或曰天下桃李悉在公門矣仁傑曰薦賢爲國非爲私也曌嘗問仁傑欲得一佳士用之仁傑曰有張柬之者
雖老宰相才也後竟用柬之爲相曌寢疾甚柬之與崔玄暉敬暉桓彥範袁恕己率羽林將軍李多祚等擧兵討內亂迎太子於東宮斬關入斬易之昌宗於廡下遷曌於上陽宮上尊號曰則天大聖皇帝是冬殂
年八十二易唐爲周者十有六年改元者十曰天授如意長壽延載曰萬歲通天曰神功聖曆久視大足長安長安之五年帝復位號唐帝卽位二月而被廢居均州者一年居房州者十三年還爲太子者又八年
而後反正韋氏復爲皇后上在房陵毎欲自殺后毎止之上與私誓異時幸復見天日惟所欲不禁至是毎臨朝后必施帷幔坐殿上預聞朝政如武氏在高宗之世上女安樂公主適武三思之子三思以是得入
宮禁通於韋后后與三思雙陸而上爲點籌上遂與三思圖議政事張柬之等皆受制五人皆賜王爵而罷政已而遠貶殺之安樂公主等依勢用事請謁受賕降墨敕除官斜封付中書時謂之斜封官凡數千人
人有上言皇后淫亂上面詰之其人抗言不撓中書令宗楚客矯制撲殺之上意怏怏后及其黨始懼馬秦客楊均皆幸於后恐事泄安樂公主亦欲后臨朝以己爲皇太女乃相與謀於餅餤中進毒上復位改元
者二曰神龍景龍景龍四年而遇弑立溫王重茂后攝政相王子隆基起兵討亂斬后及安樂公主幷其黨皆誅之廢重茂奉相王立之是爲睿宗皇帝 

睿宗皇帝名旦初高宗崩中宗廢武氏立旦爲帝者七年矣而廢爲周皇嗣者九年改封相王者十年至是復爲帝立隆基爲太子宋璟姚元之爲政二人協心革弊政進忠良退不肖賞罰盡公請託不行紀綱脩
擧當時翕然貶祝欽明等欽明嘗爲八風舞人曰五經掃地矣○帝妹太平公主於誅二張誅韋氏時皆有力旣屢立大功勢尊重上嘗與議政權傾人主其門如市憚太子英武欲易之賴韋安石宋璟張說姚元
之等感悟上意政事皆取太子處分上自復爲帝改元者二曰景雲太極至是三年自稱太上皇傳位於太子是爲玄宗明皇帝 

玄宗明皇帝名隆基初爲臨淄王韋氏之亂陰聚才勇之士密謀匡復太宗初選驍勇爲百騎武后增爲千騎隷左右羽林中宗謂之萬騎置使領之隆基皆厚結其豪傑卒誅韋氏奉睿宗封爲平王睿宗將建儲
嫡長子成器以平王有功力讓之遂爲太子尋受禪○開元元年高力士爲右監門將軍知內侍省事初太宗定制內侍省不置三品官黃衣廩食守門傳命而已至是除三品將軍者寖多宦官增至三千人內侍
之盛始此○姚崇爲紫微令○二年以太常不應倂典俗樂置左右敎坊謂之皇帝梨園弟子○焚珠玉錦綉於殿前○作興慶宮置樓西曰花蕚相輝南曰勤政務本宋王成器等宅環其側○三年盧懷愼爲黃
門監懷愼淸謹儉素妻子不免饑寒所居不蔽風雨姚崇嘗謁吿十餘日政事委積懷愼不能決崇出須臾裁決盡顧謂齊澣曰我爲相何如澣曰可謂救時之相懷愼知才不及毎事推崇時謂之伴食宰相○
四年姚崇罷宋璟爲黃門監璟爲相務擇人百官各得其職好犯顏正諫上甚敬憚之璟與姚崇相繼爲政崇善應變璟善守文志操不同然協心輔佐使賦役寬平刑罰淸省百姓富庶唐世賢相前稱房杜後稱
姚宋佗莫得比二人毎進見上輒爲之起去則臨軒送之○八年宋璟罷○九年宇文融言天下戶口逃移巧僞甚衆請加檢括同平章事源乾曜贊成之以融爲勸農使奏置勸農判官十人分行天下競爲刻急
州縣承風勞擾百姓苦之○同三品張說建議召募壯士旬日得精兵十三萬分隷諸衞更番上下兵農之分始此○十三年更命長從宿衞爲彍騎○二十一年韓休同平章事休爲人峭直上或宴遊小過輒謂
左右曰韓休知否言終諫疏已至左右曰休爲相陛下殊瘦於舊上歎曰吾雖瘠天下肥矣休罷張九齡繼之○二十二年九齡爲中書令李林甫同三品林甫柔佞多狡數深結宦官及妃嬪家伺上動靜無不知
之由是毎奏對常稱旨○二十四年幽州節度使張守珪執敗軍將安祿山送京師張九齡批曰守珪軍令若行祿山不宜免死上惜其才勇赦之九齡力爭曰祿山有反相不誅必爲後患上曰卿勿以王夷甫識
石勒枉害忠良竟不誅祿山本營州雜胡也初名阿犖山母再適安氏故冒其姓部落破散逃來狡黠爲守珪所愛又有史窣干者與祿山同里閈亦驍勇守珪遣入奏事上賜名思明○千秋節羣臣皆獻寶鏡
九齡述前世興廢爲千秋金鑑錄五卷上之○九齡罷李林甫兼中書令上在位久漸肆奢欲林甫遂得專政○二十六年立忠王爲太子○二十九年以安祿山爲營州都督祿山傾巧善事人上左右至平盧
皆厚賂歸譽之上益以爲賢○天寶元年以祿山爲平盧節度使○二年祿山入朝○三年改年曰載○以祿山兼范陽節度使○四載以楊大眞爲貴妃故蜀州司戶玄琰女也爲上子壽王妃十年矣上見其美
令自以其意乞爲女官且爲壽王別娶而後納之遂專寵○六載以祿山兼御史大夫祿山請爲楊貴妃兒九載賜祿山爵東平郡王兼河北道採訪處置使祿山入朝楊釗兄弟姊妹皆往戲水迎之釗貴妃之從
祖兄也得出入禁中先是判度支屢奏帑藏充牣上帥羣臣觀之由是視金帛如糞土賞賜無限賜釗名國忠○十載爲安祿山起第窮極華麗上日遣諸楊與之游祿山體肥大上嘗指其腹曰此胡腹中何所有
對曰有赤心耳祿山入禁中先拜貴妃上問其故曰胡人先母而後父祿山生日賜予甚厚後三日召入貴妃以錦綉爲大襁褓使宮人以綵輿舁之上聞歡笑問故左右以貴妃洗祿兒對上賜妃浴兒金銀錢
盡歡而罷自是出入宮掖通宵不出頗有醜聲聞于外上亦不疑又以祿山兼河東節度使李林甫與祿山語毎揣知其情先言之祿山驚服毎見盛冬必汗謂林甫爲十郞旣歸范陽其下自長安歸必問十郞何
言得美言則喜或但云語安太夫須好點檢卽曰噫嘻我死矣○十一載李林甫卒林甫媚事上左右迎合上意以固寵杜絶言路掩蔽聰明嘗語諸御史曰不見立仗馬乎一鳴輒斥去妬賢嫉能排抑勝己性陰
險人以爲口有蜜腹有劍毎夜獨坐偃月堂有所深思明日必有誅殺屢起大獄自太子以下皆畏之在相位十九年養成天下之亂而上不悟然祿山畏林甫術數故終其世未敢反是歲國忠爲相言祿山必反
且曰試召必不來○十三載祿山聞召卽至上由是不信國忠之言加祿山左僕射而歸○十四載祿山請以蕃將代漢將上猶不疑表請獻馬三千匹毎匹二人執鞚二十二將部送河南上始疑之遣使止其獻
祿山踞床不拜曰馬不獻亦可十月當詣京師使還亦無表是冬祿山遂反發所部兵及奚契丹凡十五萬發范陽引而南步騎精銳煙塵千里時承平久百姓不識兵革州縣皆望風瓦解進陷東京○平原太守
顏眞卿起兵討賊上始聞河北從賊歎曰二十四郡曾無一人義士邪及眞卿奏至大喜曰朕不識眞卿何狀乃能如此○常山太守顏杲卿起兵討賊河北諸郡皆應之○十五載安祿山僭號稱大燕皇帝○
賊將史思明陷常山執顏杲卿送洛陽祿山數其反己杲卿曰我爲國討賊恨不斬汝何謂反也臊羯狗何不速殺我祿山大怒縛而咼之比死罵不絶口○眞源令張巡帥吏民哭於玄元皇帝廟起兵於雍丘討
賊○朔方節度使郭子儀河北節度使李光弼與賊將史思明戰大破之首復河北數郡副元帥哥舒翰與賊戰大敗麾下執翰降賊賊遂入關上出奔次于馬嵬將士飢疲皆憤怒殺楊國忠等及逼上縊殺貴妃
然後發父老遮道請畱上命太子慰撫之父老擁太子馬不復得行使皇孫俶白上上曰天也使喩太子曰汝勉之西北諸胡吾撫之素厚汝必得其力且宣旨欲傳位太子至平涼朔方畱後杜鴻漸迎入靈武
請遵馬嵬之命牋五上乃許尊上爲上皇天帝上在位四十五年改元者三曰先天開元天寶太子立是爲肅宗皇帝 

肅宗皇帝初名璵改名亨自忠王爲太子二十年而遇祿山之亂至是卽位京兆李泌自幼以才敏聞上在東宮嘗與泌爲布衣交遣使召之謁見於靈武事無大小與之謀上皇至成都遣册寶如靈武○遣使徵
兵於回紇○招討節度使房琯與賊戰于陳濤邪琯用車戰大敗○至德二載安慶緖殺祿山祿山自起兵以來目昏至是不復見物又病疽躁暴欲以嬖妾子代慶緖爲嗣慶緖使人弑之而自立祿山僭號僅一
年餘○上至鳳翔回紇遣子葉護將精兵四千人至天下兵馬都元帥廣平王俶副元帥郭子儀將朔方等軍及回紇西域之衆發鳳翔至長安擊賊賊大潰大軍入西京俶畱鎭撫三日引軍東出至洛陽與回紇
夾擊賊大敗遂復東京安慶緖走保鄴○賊將尹子奇陷睢陽張巡許遠死之巡先守雍丘移軍寧陵屢破賊旣而入睢陽與遠共守屢卻賊食盡或欲棄城巡遠謀曰睢陽江淮之保障若棄之賊必長驅是無江
淮也不如堅守以待救食茶紙盡遂食馬馬盡羅雀掘鼠雀鼠又盡巡殺愛妾以食士四萬人僅餘四百終無叛者賊登城將士困病不能戰巡西向再拜曰臣力竭矣生旣無以報陛下死當爲厲鬼以殺賊城遂
陷巡遠被執南霽雲雷萬春等三十六人皆被殺○上皇發蜀郡還西京○乾元元年命郭子儀等九節度討安慶緖○二年史思明引兵救慶緖九節度之兵潰于鄴思明殺慶緖還范陽僭號○李光弼代郭子
儀爲朔方節度使兵馬元帥光弼號令嚴整始至號令一施士卒壁壘旗幟精明皆變與史思明戰屢敗之○上元元年太僕卿李輔國遷上皇於西內上皇愛興慶宮自蜀歸卽居之多御樓父老過者往往瞻拜
呼萬歲上皇常於樓下賜以酒食又嘗召將軍郭英乂等上樓賜宴輔國言上皇居興慶日與外人交通陳玄禮高力士謀不利於上數啓上遷之不許乘上不豫率衆刦遷上皇日以不懌因不茹葷辟穀寖以成
疾○二年史朝義殺史思明思明愛少子而惡朝義因其敗軍欲斬之朝義使人射殺思明而自立○李光弼爲大尉統八道行營鎭臨淮○寶應元年郭子儀知諸道節度行營兼興平定國等軍副元帥復入朔
方○上皇崩於西內傳位後七年也壽七十八○上寢疾聞上皇登遐轉劇遂崩在位七年改元者四曰至德乾元上元寶應初張皇后與李輔國相表裡專權用事晚更有隙上疾篤后召太子謂曰輔國久典禁
兵陰謀作亂不可不誅太子恐震驚上體不可輔國聞其謀上崩殺后而後引太子立之是爲代宗皇帝 

代宗皇帝初名俶封廣平王爲元帥定兩京封楚王改成王已而爲太子改名豫至是卽位誅李輔國以雍王适爲天下兵馬元帥率諸將及囘紇援兵討史朝義大敗之賊將李懷仙斬朝義以降以賊將張志忠
鎭成德軍賜姓名李寶臣薛嵩鎭相衞邢洺貝磁等州田承嗣鎭魏博德滄瀛等州李懷仙鎭盧龍朝廷厭苦兵革苟冀無事因而授之諸鎭自爲黨援河朔敢抗朝命始此○廣德元年吐蕃入寇上出奔陝州
吐蕃入長安闕內副元帥郭子儀擊之吐蕃遁去○二年流宦者程元振元振初附李輔國輔國死元振專權自恣尤甚忌諸將有大功者皆欲害之吐蕃入元振掩蔽不以時奏致上狼狽中外切齒至是流溱州
○臨淮王李光弼卒上之幸陝光弼不至上撫之加厚素與子儀齊名及在徐州擁兵不朝麾下諸大將不復尊畏光弼愧恨成疾而死○永泰元年平盧將李懷玉逐節度使侯希逸而自知畱後詔因而授之
賜名正己○叛將僕固懷恩誘囘紇吐蕃入寇召郭子儀屯涇陽懷恩道死二虜爭長不睦子儀遣人說囘紇欲共擊吐蕃先是懷恩欺囘紇謂子儀已死使至囘紇不信曰郭公在可得見乎使還報子儀與數騎
出使人傳呼曰令公來囘紇大驚藥葛羅執弓矢立陣前子儀免冑釋甲而進諸酋長相顧曰是也皆下馬羅拜子儀亦下馬執手與之語取酒相與誓約而還吐蕃聞之夜遁諸軍與囘紇共追大破之○三年
幽州將朱希彩殺李懷仙詔因以希彩領鎭○大曆五年誅宦者魚朝恩朝恩在肅宗時嘗爲觀軍容使軍容之名始此九節度相州之敗其時也至廣德初爲天下觀軍容宣慰處置使專總禁兵勢傾朝野大曆
初判國子監升座講鼎覆餗以譏宰相王瑨怒元載怡然朝恩曰怒者常情笑者不可測也朝政有不預者輒怒曰天下事有不由我者邪上聞之不懌載乘閒奏其專恣不軌遂誅之○七年盧龍將殺朱希彩
而以朱泚領鎭詔因授之○九年朱泚以弟滔領鎭而入朝○十二年有吿元載圖不軌者案問賜死籍其家胡椒至八百斛他物稱是○以楊綰常袞同平章事綰素淸儉制下郭子儀方宴減坐中聲樂五分之
四京兆尹黎幹騶從甚盛卽日省之止存十騎綰相三月而卒上痛悼之曰天乎不欲朕致太平何奪朕楊綰之速也○十四年田承嗣卒姪悅代之○淮西將李希烈逐節度使詔因以鎭授希烈○上在位十八
年改元者三曰廣德永泰大曆崩太子立是爲德宗皇帝 

德宗皇帝名适自雍王爲太子至是卽位○常袞以欺罔貶崔祐甫同平章事祐甫欲收時望未二百日除官八百人上曰人謗卿所用多涉親故何也對曰臣爲陛下擇人不敢不愼非親非故何以諳其才行而
用之○淄靑李正己畏上威名表獻錢三十萬緡崔祐甫請遣使慰勞淄靑將士因以賜之正己慚服天下以爲太平庶幾可望○上方勵精求治不次用人祐甫薦楊炎自司馬除爲同平章事旣而祐甫病不視
事○建中元年始作兩稅法唐初賦斂之法有田則有租有身則有庸有戶則有調玄宗之末版籍寖壞至德兵起所在賦斂迫趣取辦無復常準下戶不勝困弊率皆逃徙至是楊炎建議先計州縣毎歲所用及
上供之數而賦於人量出以制入戶無主客以見居爲簿人無丁中以貧富爲差爲行商者在所州縣稅三十之一居人之稅秋夏兩徵之其租庸調雜徭悉省○崔祐甫卒○殺忠州刺史劉晏晏善治財計自肅
宗代宗以來領戶部度支鑄錢鹽鐵轉運等事以同平章事充使通漕運斡鹽利制百貨之低昂軍國之用賴以充足然久典利權衆頗疾之又與楊炎不相悅竟貶忠州人希炎旨吿晏怨望上遣人縊之○二年
成德李寶臣卒子惟嶽自領軍務後王武俊斬而代之○楊炎盧杞同平章事炎未幾罷杞藍面鬼色有口辯上悅之○尙父大尉中書令汾陽忠武王郭子儀卒子儀以身爲天下安危者三十年功蓋天下而主
不疑位極人臣而衆不疾嘗遣使至魏博田承嗣西望拜之曰兹膝不屈於人久矣今爲公拜校中書令凡二十四考家人三千人八子七壻皆顯諸孫數十人毎問安不能盡辨額之而已年八十三而終○平盧
李正己卒子納自領鎭朱滔田悅王武俊李納先後皆反○三年四人皆自稱王○李希烈反○兩河用兵府庫不支數月先括富商錢增諸道稅四年行稅閒架除陌錢等法○李希烈寇襄城詔發涇原等道兵
救之涇原節度使姚令言將兵過京師犒師惟糲食菜餤衆怒作亂入城上出奔亂兵奉太尉朱泚爲主司農卿段秀實謀誅泚不克泚召衆議稱帝秀實唾其面大罵以笏擊泚額血濺地泚殺之遂僭號大秦皇
帝先是有術士桑道茂言數年後有離宮之厄奉天有天子氣宜高大其城以備非常上從之至是遂奔奉天泚犯奉天李晟率兵赴援渾瑊擊泚破之奉天圍解李懷光赴難亦破泚兵至奉天欲入白盧杞之姦
杞隔之不得入見而行上表暴杞惡衆論亦喧騰咎杞上不得已遠貶之○興元元年大赦陸贄勸上罪己以謝天下奉天所下書詔驕將悍卒聞之無不感激揮涕王武俊田悅李納上表謝罪○李希烈僭號大
楚皇帝○置瓊林大盈庫於行宮陸贄諫去其榜○李懷光反上奔梁州○魏博田緖殺田悅自領軍府○李晟克復長安朱泚走其將斬之以降晟露布至行在曰臣已肅淸宮禁祗謁寢園鐘𥳁不移廟貌如故
上覽之泣曰天生李晟以爲社稷非爲朕也○車駕還長安○顏眞卿爲李希烈所殺先是眞卿爲盧杞所陷遣奉使希烈所人言失一元老爲國家羞至賊中畱之將二歲不屈竟爲賊所縊○貞元元年盧杞量
移將再入而卒○幽州朱滔卒○馬燧及諸軍平河中李懷光縊死○二年淮西將陳仙奇殺李希烈以降吳少誠殺仙奇朝廷因以少誠領鎭○三年張延賞同平章事先是吐蕃尙結贊據鹽夏州李晟嘗破其
一堡渾瑊馬燧各擧兵臨之懼而請和卑辭厚禮求於馬燧燧信而請於朝晟曰戎狄無信不如擊之延賞與晟有隙數言和便遣渾瑊與吐蕃盟於平涼吐蕃刦盟瑊走免吐蕃畏晟燧瑊曰去此三人則唐可圖
也於是離閒晟因燧以求盟欲執瑊以賣燧使倂得罪因縱兵直犯長安會失瑊而止○李泌同平章事上與泌從容論卽位以來宰相人言盧杞姦邪朕殊不覺泌曰此乃所以爲姦邪也倘覺之豈有建中之亂
乎泌有謀略而好談神仙詭誕故爲世所輕爲相未三歲而卒○八年陸贄同平章事○九年大尉中書令西平忠武王李晟卒○十年陸贄罷○十一年貶贄忠州別駕贄自奉天以來宣力最多隨事論諫剴切
百奏帝追仇盡言又被譖故貶初夏縣陽城以處士徵爲諫議大夫皆想望風采在職七年而不諫韓愈作爭臣論譏之至是判度支裴延齡譖贄城率諸諫官守闕論延齡姦佞贄無罪時朝夕且相延齡城曰
脫以延齡爲相當取白麻壞之慟哭於庭遂沮城左遷國子司業後又貶道州刺史治民如治家自書其考曰撫字心勞催科政拙考下下○十四年淮西吳少誠叛○二十一年上崩在位二十七年改元者三
曰建中興元貞元初政淸明者二歲而盧杞用矣叛亂相繼末年姑息而已太子立是爲順宗皇帝 

順宗皇帝名誦方爲太子時有善書者王伾善棋者王叔文俱出入娛侍因言某可相某可將幸異日用之密結學士韋執誼及朝士有名而求速進者陸淳呂溫李景儉韓曄韓泰陳諫柳宗元劉禹錫等定爲死
交日與游處蹤跡詭祕莫有知其端倪者德宗崩太子卽位先是有風疾失音五閱月矣伾叔文等用事○追陸贄陽城赴京未至卒○上在位改元曰永貞僅八月自稱太上皇傳位於太子是爲憲宗章武皇帝
 

憲宗皇帝名純年二十八爲太子監國尋卽位貶王伾王叔文伾病死叔文賜死其黨皆遠貶○元和元年西川節度使劉闢反同平章事杜黃裳薦高崇文討之○夏州畱後楊惠琳拒朝命詔討之爲兵馬使所
斬○高崇文克成都擒劉闢送京師斬之○二年鎭海節度使李錡反詔討之兵馬使執錡送京師斬之○三年沙陀朱邪盡忠與其子執宜來降沙陀勁勇冠諸胡吐蕃毎戰以爲前鋒後疑其貳於囘鶻欲遷之
河外懼而歸唐置之靈州用以征討皆捷○自杜黃裳以後相繼爲相者武元衡李吉甫裴垍李藩李絳皆賢相垍嘗爲李吉甫疏人才三十餘數月用盡翕然稱爲得人垍器局峻整人人不敢干以私藩嘗爲給
事中制敕有不可者卽批之吏請更連素紙藩曰如此則狀也何名批敕垍薦之爲相知無不言絳鯁直吉甫善逢迎絳毎與爭論於上前上多直絳時在朝如崔羣白居易等皆讜讜直元和之世朝廷淸明以此
○七年魏博兵馬使田興請吏奉貢詔以爲節度使遣裴度宣慰賜錢百五十萬緡犒其軍六州百姓皆給復一年軍受賜歡聲如雷成德兗鄆諸鎭使者見之相顧失色歎曰倔强者果何益乎賜興名弘正○
初彰義節度使吳少誠死弟少陽自領軍府少陽陰養亡命少陽死子元濟自領軍府縱兵侵掠及東畿詔發十六道兵討之平盧節度使李師道請赦元濟不許裴度宣慰淮西行營還言淮西可決取上悉以兵
事委同平章事武元衡師道素養刺客姦人客請密往刺元衡則佗相必爭勸天子罷兵矣元衡入朝賊暗射殺之又擊度傷首上怒討賊愈急以度同平章事上曰吾倚度一人足破賊命度兼彰義節度使充淮
西宣慰招討使督諸軍進討唐鄧節度使李愬先擒賊將丁士良吳秀琳李祐釋而用之用祐計雪夜七十里引兵入蔡州城擊鵝鴨池混軍聲鷄鳴入據元濟之外宅元濟登牙城拒戰已而就擒檻送京師斬之
自叛及誅凡用兵二歲時元和十二年也淮西旣平上浸驕侈先是二歲已用李逢吉同平章事至十三年又用度支使皇甫鎛鹽鐵使程异進羨餘有寵並同平章事朝野駭愕元和之政非矣○十四年迎鳳翔
法門寺塔佛指骨至京師畱禁中三日歷送諸寺王公士民瞻奉捨施惟恐不及侍郞韓愈上表極諫乞以投之水火上大怒貶潮州刺史○平盧將執斬李師道○裴度罷○十五年上暴崩上服金丹多躁左右
獲罪有死者人人自危宦者陳弘志弑逆其黨諱之但言藥發在位十六年改元者一曰元和太子立是爲穆宗皇帝 

穆宗皇帝名恆卽位改元曰長慶四年崩太子立是爲敬宗皇帝 

敬宗皇帝名湛卽位荒淫嬖倖用事○李德裕獻丹扆六箴一曰宵衣二曰正服三曰罷獻四曰納誨五曰辨邪六曰防微○上遊戲無度性復褊急宦官動遭捶撻皆怨夜獵還宮酒酣爲宦者劉克明所弑在位
三年改元者一曰寶曆江王立是爲文宗皇帝 

文宗皇帝名涵穆宗子也爲宦者王守澄所立後改名昂太和二年親策制擧人宦者益橫建置天子在其掌握權出人主之右無人敢言賢良方正劉蕡對策極言之考官皆歎服而不敢取中第者裴休李郃杜
牧崔愼由等二十二人皆除官物論囂然稱屈郃曰劉蕡下第我輩登科能無顏厚上疏乞囘所授官於蕡不報○太和五年上與同平章事宋申錫謀誅宦官不克申錫貶死○九年上與李訓鄭注等謀誅宦官
不克注本宦者王守澄所引訓本名仲言又爲注所引得見守澄守澄薦於上倜儻尙氣有文辭口辯多權數上悅之訓注揣知上意數以微言動上上意其可謀大事以誠吿之訓注遂以誅宦官爲己任訓旣與
注勢位俱盛頗忌注託以中外協勢出注鎭鳳翔進擢宦者仇士良以分王守澄之權訓同平章事請除守澄遣中使鴆殺之注始與訓謀至鎭遣壯士數百入護守澄葬仍請令內臣盡送然後殺之無遺類訓心
以爲如此則功專歸注乃謀先發令人奏金吾廳事後石橊有甘露宰相帥百官拜賀後勸上往觀上令宰相先往視訓陽言非眞上顧仇士良帥諸宦官往視士良等旣至見風吹幕起執兵者無數驚走吿變
訓呼金吾衞士等上殿僅擊死傷宦者十餘人知事不濟而走士良等命神策兵殺金吾吏卒執宰相王涯賈餗舒元輿等誣以謀反腰斬之訓之謀惟元輿知之他相實不知也自是天下事皆決於北司宰相行
文書而已李訓爲人所殺傳首鄭注亦爲鳳翔監軍宦者所殺○開成三年司徒中書令晉公裴度卒度自憲宗時罷相後無意世事治園池有綠野堂子午橋等別墅之勝與詩人觴詠自娛穆宗敬宗時皆嘗一
入輔政至上之世亦嘗平章軍國重事與時浮沉而已然四朝將相威望遠達四夷四夷見唐使輒問度安否以身繫國家輕重如郭子儀者二十餘年○五年上崩上卽位之初勵精求治去奢從儉中外翕然
謂太平可冀然制於宦寺竟不能有爲嘗問宰相何時太平牛僧孺答以太平無象末年嘗問近臣朕何如周赧漢獻對者憮然上曰赧獻受制强臣今朕受制家奴殆不如也在位十五年改元者二曰太和開成
弟穎王立是爲武宗皇帝 

武宗皇帝名瀍穆宗子也文宗嘗立敬宗子成美爲太子臨崩欲以成美監國宦者以爲立不由己廢之而立瀍爲太弟遂殺成美而卽位後改名炎以李德裕同平章事德裕在穆宗初爲學士以李宗閔者嘗對
制策譏切其父吉甫恨之構貶宗閔自是各分朋黨更相排軋者垂四十年在文宗時德裕爲侍郞裴度薦其可爲相宗閔有宦官之助遂相惡德裕逼己而出之且引牛僧孺並相相與排擯德裕之黨尋以德裕
鎭西川德裕作籌邊樓圖蜀地形南入南詔西達吐蕃日召老於軍旅習邊事者訪以險易遠近皆若身歷練士卒葺堡障以備邊吐蕃將悉怛謀以維州來降維州本漢地入兵之路吐蕃得之號爲無憂城德裕
極以得此州爲便牛僧孺以爲不可納以城倂叛將歸吐蕃誅之境上極慘酷牛李之怨自是愈深僧孺尋罷德裕入相宗閔亦罷宗閔再相德裕又罷二黨互相擠援文宗毎歎曰去河北賊易去朝廷朋黨難
德裕連被貶黜及上立召德裕相之德裕言於上曰正人指邪人爲邪邪人亦指正人爲邪在人主辨之上嘉納德裕追論維州事悉怛謀加襃贈○昭義節度使劉從諫卒姪稹自領軍府德裕謂澤潞事體與河
朔三鎭不同河朔習亂已久累朝置之度外澤潞近在心腹若又因而授之威令不復行於諸鎭矣上問何以制之曰稹所恃者三鎭但得鎭魏不與之同稹無能爲也遣重臣諭鎭魏討之詔曰澤潞一鎭與卿事
體不同勿爲子孫之謀使存輔車之勢鎭魏悚息聽命二鎭兵與朝廷所遣行營將王宰石雄各進討○河東都將楊弁作亂逐節度使遣中使馬元實曉諭且覘之元實受賂還於衆中大言相公須早與之節
自牙門至柳子列十五里曳地光明甲若之何取之德裕詰之辭屈奏微賊決不可恕如國力不支寧捨劉稹河東兵出戍者聞朝廷令客軍取太原恐妻孥被屠乃歸擒弁送京師斬之未幾劉稹勢窮蹙潞人殺
稹以降澤潞平加德裕太尉衞國公貶牛僧孺爲循州長史流李宗閔於封州○削宦者仇士良官爵籍沒其家先是士良致仕其黨送歸士良敎之曰天子不可令閑常宜以奢靡娛之使無暇及他事愼勿使之
讀書親近儒生見前代興亡心知憂懼則吾輩疎斥矣○毀天下佛寺僧尼勒歸俗○會昌六年上崩在位七年改元者一曰會呂光王立是爲宣宗皇帝 

宣宗皇帝名怡憲宗子也幼號不慧太和後益自韜匿文宗好誘其言以爲笑武宗豪邁尤不禮之名爲光叔武宗疾篤子幼宦官定策禁中詔立怡爲皇太叔更名忱權句當軍國事裁決咸當理人始知其隱德
焉尋卽位○李德裕罷僧孺宗閔等北遷德裕三貶至崖州司戶以死○令狐綯同平章事先是綯爲學士上嘗以太宗所選金鏡錄授綯使讀之又書貞觀政要於屛風毎正色拱手而讀嘗與學士畢諴論邊事
諴具陳方略上悅曰不意頗牧在吾禁中卽用爲邊帥果稱其任上聰察强記嘗密令學士韋澳纂次州縣境土風物及諸利害爲一書號曰處分語刺史有入謝而出者曰上處分本州事驚人建州刺史入辭
上問建州去京師幾何曰八千里上曰卿到彼爲政朕皆知之勿謂遠此階前則萬里也令狐綯奏擬李遠杭州刺史上曰吾聞遠詩云長日惟消一局碁安能理人綯曰詩人託此高興未必實然嘗詔刺史毋得
外徙必令至京面察綯嘗徙故人爲鄰州便道之官上問之曰詔命旣行直廢格不用宰相可謂有權時方寒綯汗透重裘上臨朝對羣臣未嘗有惰容毎宰相奏事旁無一人威嚴不可仰視奏事畢忽怡然閑語
一刻許徐復整容曰卿輩善爲之常恐卿輩負朕不得再相見綯嘗謂人曰吾十年秉政最承恩遇毎延英奏事未嘗不汗沾衣也嘗召學士韋澳屛左右問之曰近日內侍權勢如何對曰陛下威斷非前朝比
上閉目搖首曰全未全未尙畏之在又嘗與綯謀盡誅宦官恐濫及無辜綯密奏曰但有罪勿捨有缺勿補自然消耗至盡宦者竊見其奏由是益與朝士相惡南北司如水火○大中十三年上崩在位十四年
改元者一長子立是爲懿宗皇帝 

懿宗皇帝初名溫封鄆王以無寵不得爲太子宣宗崩宦者立之更名漼○浙東賊裘甫起聲振中原觀察使王式討斬之○九年徐州賊龐勛起先是南詔稱大理皇帝擧兵入寇陷播邕交趾敕徐泗兵戍桂州
過期不代遂作亂勛爲粮料判官戍卒推以爲主擁兵北還所過剽掠至徐州因殺節度使陷諸郡招討使康承訓擊之以沙陀朱邪赤心爲前鋒勛敗死賜赤心姓名李國昌爲大同軍節度使尋又爲振武節度
使○咸通十四年上崩在位十五年改元者一子晉王立是爲僖宗皇帝 

僖宗皇帝名儇懿宗少子也年十三爲宦官所立自懿宗以來奢侈日甚用兵不息賦斂愈急水旱不以實聞百姓流殍無所控訴所在相聚爲盜濮州人王仙芝起曹州冤句人黃巢應之巢善騎射喜任俠嘗擧
進士不第與仙芝共販私鹽至是聚衆攻剽州縣窮民歸之數月數萬仙芝攻陷汝鄭唐鄧寇鄂州陷安州寇荊南與招討曾元裕戰於申州而大敗又大敗於黃梅斬之黃巢陷鄆沂濮掠宋汴南渡陷洪虔吉饒
信寇宣州入浙東爲鎭海節度使高駢所破遂趍廣南陷廣州出潭州北渡向襄陽敗於荊門復引而南陷宣州自采石渡江已而渡淮陷申州入穎宋徐兗之境陷東都引而西入潼關入長安上出奔蜀巢僭號
大齊皇帝諸道發兵赴援先是沙陀李國昌之子克用爲兵馬使戍蔚州大同軍諸將謀曰今天下大亂朝廷號令不復行於四方此乃英雄功名富貴之秋李振武名聞天下其子勇冠諸軍若輔以擧事代北不
足平也遣人潛詣蔚州說克用克用趍雲州取之河東招義討之而大敗克用寇忻代逼晉陽已而大爲盧龍兵所破蔚朔兵亦討敗其父國昌父子亡走達旦朝廷赦其罪召其兵討賊克用將沙陀來賊憚之
曰鴉軍至矣連破賊復長安巢焚宮室而遁至蔡州節度秦宗權降之巢趍汴州克用等追擊大破之未幾賊黨斬巢以降○克用之至汴州也朱全忠襲之全忠者巢將朱溫也先爲巢所遣攻陷同華尋以華州
降賜名全忠爲宣武節度使館克用甚恭克用乘酒頗侵之全忠不平發兵圍驛攻之克用醉左右以水沃其面吿之克用乃張目援弓起而走會大雷雨晦冥扶醉乘電光縋城出汴人扼橋從者力戰得度而免
克用還晉陽治甲兵表乞討全忠詔和解之不聽○上發成都還長安○秦宗權僭號○上之奔蜀也宦者田令孜實挾之自以爲功權自己出河中王重榮前作亂自立令孜遣朱玫等攻之重榮求救於克用
克用方怨朝廷不罪全忠上言玫等與全忠相表裡欲共滅臣引兵赴河中京師震恐令孜刦上奔鳳翔朱玫追逼不及立肅宗玄孫襄王熅爲帝玫將王行瑜斬玫熅奔河中王重榮斬首送行在上還長安上在
位十五年改元者五曰乾符廣明中和光啓文德日與宦官相處而已天下大亂盜賊蠭起豪傑因起其閒互相吞噬朝廷不能制上崩壽王立是爲昭宗皇帝 

昭宗皇帝名傑僖宗之弟也僖宗大漸宦者立之爲太弟遂卽位後更名曄帝明粹有英氣喜文學以僖宗威令不振朝廷日卑有恢復前烈之志踐祚之始中外忻忻焉然而內制於宦寺外有强鎭初志竟不遂
○越州董昌僭號昌先據抗州錢鏐爲兵馬使朝廷命昌帥浙東鏐領杭州至是昌稱帝於越詔鏐討之○鳳翔李茂貞華州韓建邠州王行瑜三鎭擧兵犯闕殺宰相謀廢立聞李克用來討乃去克用攻邠州斬
行瑜將移兵岐華貴近恐沙陀太盛止之克用自隴西郡王進爵晉王引兵還晉陽○錢鏐克越州董昌伏誅○初李克用屯渭北李茂貞韓建憚之事朝廷甚恭克用去二鎭復驕慢茂貞擧兵犯闕上出奔華州
克用遣援又聞朱全忠營洛陽迎駕茂貞與建皆懼奉上還長安先是嘗令諸王將兵巡警又欲使出四方撫慰藩鎭南北司用事者恐其不利於己交諫以爲不可上不得已罷之上在華時宦官劉季述圍殺諸
王十一人至是季述幽上於少陽院而立太子裕同平章事崔胤說神策將討誅季述上復位宦官謀去胤時朱全忠有挾天子令諸侯之意胤以書召之全忠擧兵來宦者韓全誨等刦上如鳳翔全忠圍之李茂
貞遂殺全誨等奉上還長安全忠以兵驅宦官盡殺之其出使外方者詔所在誅之存黃衣幼弱三十人備洒掃宦官自文宗已後廢置在其掌握至有定策國老門生天子之號及是大被誅殺全忠由東平王進
爵梁王還汴○全忠威震天下有篡奪之志胤懼爲之備全忠表請除胤密使其黨殺之遂請上遷都東京促百官東行驅徙士民上謂侍臣曰鄙語云紇干山頭凍殺雀何不飛去生處樂朕今漂泊不知竟落何
所泣下沾巾上至洛陽李茂貞等移檄以興復爲辭全忠將西討以上有英氣恐生變遣人入洛弑之○上自卽位非不夢想賢豪卒不用之嘗有朝士鄭綮好恢諧多爲歇後詩嘲時事上意其有所蘊手注班簿
以爲相堂吏走吿不信已而賀客至綮搔首曰歇後鄭五作宰相時事可知矣○上在位十七年改元者七曰龍紀大順景福乾寧光化天復天祐子立是爲哀皇帝 

哀皇帝初名祚昭宗有廢太子裕已壯全忠惡之祚以幼得立更名祝全忠殺裕等九人皆昭宗子全忠爲相國加九錫帝在位仍稱天祐不四年禪于梁尋被弑唐自高祖至是二十世凡二百九十年 

遠遊 

悲時俗之迫阨兮願輕舉而遠遊質菲薄而無因兮焉託乘而上浮遭沈濁而汙穢兮獨鬱結其誰語夜耿耿而不寐兮魂焭焭而至曙 

惟天地之無窮兮哀人生之長勤往者余弗及兮來者吾不聞步徙倚而遙思兮怊惝怳而乖懷意荒忽而流蕩兮心愁悽而增悲 

神儵忽而不反兮形枯槁而獨留內惟省以端操兮求正氣之所由漠虛靜以恬愉兮澹無為而自得 

聞赤松之清塵兮願承風乎遺則貴真人之休德兮美往世之登仙與化去而不見兮名聲著而日延 

奇傅說之託辰星兮羡韓眾之得一形穆穆以浸遠兮離人群而遁逸因氣變而遂曾舉兮忽神奔而鬼怪時髣髴以遙見兮精皎皎以往來 

絕氛埃而淑尤兮終不反其故都免眾患而不懼兮世莫知其所如 

恐天時之代序兮耀靈曄而西征微霜降而下淪兮悼芳草之先零聊仿佯而逍遙兮永歷年而無成 

誰可與玩斯遺芳兮晨向風而舒情高陽邈以遠兮余將焉所程 

重曰春秋忽其不淹兮奚久留此故居軒轅不可攀援兮吾將從王喬而娛戲 

餐六氣而飲沆瀣兮漱正陽而含朝霞保神明之清澄兮精氣入而麤穢除順凱風以從遊兮至南巢而壹息見王子而宿之兮審壹氣之和德 

曰道可受兮不可傳其小無內兮其大無垠 

無滑而魂兮彼將自然壹氣孔神兮於中夜存虛以待之兮無為之先庶類以成兮此德之門 

聞至貴而遂徂兮忽乎吾將行仍羽人於丹丘兮留不死之舊鄉朝濯髮於湯谷兮夕晞余身兮九陽吸飛泉之微液兮懷琬琰之華英 

玉色頩以脕顏兮精醇粹而始壯質銷鑠以汋約兮神要眇以淫放 

嘉南州之炎德兮麗桂樹之冬榮山蕭條而無獸兮野寂漠其無人載營魄而登霞兮掩浮雲而上征 

命天閽其開關兮排閶闔而望予召豐隆使先導兮問大微之所居集重陽入帝宮兮造旬始而觀清都朝發軔於太儀兮夕始臨乎於微閭 

屯余車之萬乘兮紛溶與而並馳駕八龍之婉婉兮載雲旗之逶蛇建雄虹之采旄兮五色雜而炫燿服偃蹇以低昂兮驂連蜷以驕驁 

騎膠葛以雜亂兮斑漫衍而方行撰余轡而正策兮吾將過乎句芒歷太皓以右轉兮前飛廉以啟路陽杲杲其未光兮淩天地以徑度 

風伯為余先驅兮氛埃辟而清涼鳳皇翼其承旂兮遇蓐收乎西皇擥彗星以為旍兮舉斗柄以為麾叛陸離其上下兮遊驚霧之流波 

時曖曃其曭莽兮召玄武而奔屬後文昌使掌行兮選署眾神以並轂 

路曼曼其脩遠兮徐弭節而高厲左雨師使徑侍兮右雷公以為衛欲度世以忘歸兮意恣睢以担撟內欣欣而自美兮聊媮娛以自樂 

涉青雲以汎濫游兮忽臨睨夫舊鄉僕夫懷余心悲兮邊馬顧而不行思舊故以想像兮長太息而掩涕氾容與而遐舉兮聊抑志而自弭 

指炎神而直馳兮吾將往乎南疑覽方外之荒忽兮沛罔象而自浮祝融戒而還衡兮騰告鸞鳥迎宓妃 

張咸池奏承雲兮二女御九韶歌使湘靈鼓瑟兮令海若舞馮夷玄螭蟲象並出進兮形蟉虬而逶蛇 

雌蜺便娟以增撓兮鸞鳥軒翥而翔飛音樂博衍無終極兮焉乃逝以俳佪 

舒并節以馳騖兮逴絕垠乎寒門軼迅風於清源兮從顓頊乎增冰歷玄冥以邪徑兮乘間維以反顧召黔嬴而見之兮為余先乎平路 

經營四荒兮周流六漠上至列𡙇兮降望大壑 

下崢嶸而無地兮上寥廓而無天視儵忽而無見兮聽惝怳而無聞超無為以至清兮與泰初而為鄰 

佛說阿彌陀經姚秦龜茲三藏鳩摩羅什譯 

如是我聞一時佛在舍衛國祇樹給孤獨園與大比丘僧千二百五十人俱皆是大阿羅漢眾所知識 

長老舍利弗摩訶目乾連摩訶迦葉摩訶迦栴延摩訶拘絺羅離婆多周梨槃陀迦難陀阿難陀羅睺羅憍梵波提賓頭盧頗羅墮迦留陀夷摩訶劫賓那薄俱羅阿㝹樓馱如是等諸大弟子并諸菩薩摩訶薩 

文殊師利法王子阿逸多菩薩乾陀訶提菩薩常精進菩薩與如是等諸大菩薩及釋提桓因等無量諸天大眾俱 

爾時佛告長老舍利弗從是西方過十萬億佛土有世界名曰極樂其土有佛號阿彌陀今現在說法 

舍利弗彼土何故名為極樂其國眾生無有眾苦但受諸樂故名極樂 

又舍利弗極樂國土七重欄楯七重羅網七重行樹皆是四寶周匝圍繞是故彼國名曰極樂 

又舍利弗極樂國土有七寶池八功德水充滿其中池底純以金沙布地 

四邊階道金銀琉璃頗梨合成上有樓閣亦以金銀琉璃頗梨車𤦲赤珠馬瑙而嚴飾之 

池中蓮花大如車輪青色青光黃色黃光赤色赤光白色白光微妙香潔舍利弗極樂國土成就如是功德莊嚴 

又舍利弗彼佛國土常作天樂黃金為地晝夜六時天雨曼陀羅華 

其國眾生常以清旦各以衣裓盛眾妙華供養他方十萬億佛即以食時還到本國飯食經行舍利弗極樂國土成就如是功德莊嚴 

復次舍利弗彼國常有種種奇妙雜色之鳥白鵠孔雀鸚鵡舍利迦陵頻伽共命之鳥是諸眾鳥晝夜六時出和雅音其音演暢五根五力七菩提分八聖道分如是等法其土眾生聞是音已皆悉念佛念法念僧
 

舍利弗汝勿謂此鳥實是罪報所生所以者何彼佛國土無三惡趣舍利弗其佛國土尚無三惡道之名何況有實是諸眾鳥皆是阿彌陀佛欲令法音宣流變化所作 

舍利弗彼佛國土微風吹動諸寶行樹及寶羅網出微妙音譬如百千種樂同時俱作 

聞是音者皆自然生念佛念法念僧之心舍利弗其佛國土成就如是功德莊嚴 

舍利弗於汝意云何彼佛何故號阿彌陀舍利弗彼佛光明無量照十方國無所障礙是故號為阿彌陀又舍利弗彼佛壽命及其人民無量無邊阿僧祇劫故名阿彌陀舍利弗阿彌陀佛成佛已來於今十劫 

又舍利弗彼佛有無量無邊聲聞弟子皆阿羅漢非是算數之所能知諸菩薩亦復如是舍利弗彼佛國土成就如是功德莊嚴 

又舍利弗極樂國土眾生生者皆是阿鞞跋致其中多有一生補處其數甚多非是算數所能知之但可以無量無邊阿僧祇劫說舍利弗眾生聞者應當發願願生彼國所以者何得與如是諸上善人俱會一處
 

舍利弗不可以少善根福德因緣得生彼國舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂 

其人臨命終時阿彌陀佛與諸聖眾現在其前是人終時心不顛倒即得往生阿彌陀佛極樂國土舍利弗我見是利故說此言若有眾生聞是說者應當發願生彼國土 

舍利弗如我今者讚歎阿彌陀佛不可思議功德東方亦有阿閦鞞佛須彌相佛大須彌佛須彌光佛妙音佛 

如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經 

舍利弗南方世界有日月燈佛名聞光佛大焰肩佛須彌燈佛無量精進佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念
經 

舍利弗西方世界有無量壽佛無量相佛無量幢佛大光佛大明佛寶相佛淨光佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛
所護念經 

舍利弗北方世界有焰肩佛最勝音佛難沮佛日生佛網明佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經 

舍利弗下方世界有師子佛名聞佛名光佛達摩佛法幢佛持法佛如是等恒河沙數諸佛各於其國出廣長舌相遍覆三千大千世界說誠實言汝等眾生當信是稱讚不可思議功德一切諸佛所護念經 

舍利弗上方世界有梵音佛宿王佛香上佛香光佛大焰肩佛雜色寶華嚴身佛娑羅樹王佛寶華德佛見一切義佛如須彌山佛如是等恒河沙數諸佛各於其國出廣長舌相遍覆三千大千世界說誠實言
汝等眾生當信是稱讚不可思議功德一切諸佛所護念經 

舍利弗於汝意云何何故名為一切諸佛所護念經舍利弗若有善男子善女人聞是經受持者及聞諸佛名者是諸善男子善女人皆為一切諸佛共所護念皆得不退轉於阿耨多羅三藐三菩提是故舍利弗
汝等皆當信受我語及諸佛所說 

舍利弗若有人已發願今發願當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當生是故舍利弗諸善男子善女人若有信者應當發願生彼國土 

舍利弗如我今者稱讚諸佛不可思議功德彼諸佛等亦稱說我不可思議功德而作是言釋迦牟尼佛能為甚難希有之事能於娑婆國土五濁惡世劫濁見濁煩惱濁眾生濁命濁中得阿耨多羅三藐三菩提
為諸眾生說是一切世間難信之法 

舍利弗當知我於五濁惡世行此難事得阿耨多羅三藐三菩提為一切世間說此難信之法是為甚難 

佛說此經已舍利弗及諸比丘一切世間天人阿修羅等聞佛所說歡喜信受作禮而去佛說阿彌陀經 

薛公以齊為韓魏攻楚 

薛公以齊為韓魏攻楚又與韓魏攻秦而藉兵乞食於西周韓慶為西周謂薛公曰君以齊為韓魏攻楚九年而取宛葉以北以強韓魏今又攻秦以益之韓魏南無楚憂西無秦患則地廣而益重齊必輕矣夫本
末更盛虛實有時竊為君危之君不如令弊邑陰合於秦而君無攻又無藉兵乞食君臨函谷而無攻令弊邑以君之情謂秦王曰薛公必破秦以張韓魏所以進兵者欲王令楚割東國以與齊也秦王出楚王以
為和君令弊邑以此忠秦秦得無破而以楚之東國自免也必欲之楚王出必德齊齊得東國而益強而薛世世無患秦不大弱而處之三晉之西三晉必重齊薛公曰善因令韓慶入秦而使三國無攻秦而使不
藉兵乞食於西周 

秦攻魏將𡱝武軍於伊闕 

秦攻魏將𡱝武軍於伊闕進兵而攻周為周最謂李兌曰君不如禁秦之攻周趙之上計莫如令秦魏復戰今秦攻周而得之則眾必多傷矣秦欲待周之得必不攻魏秦若攻周而不得前有勝魏之勞後有攻周
之敗又必不攻魏今君禁之而秦未與魏講也而全趙令其止必不敢不聽是君卻秦而定周也秦去周必復攻魏魏不能支必因君而講則君重矣若魏不講而疾支之是君存周而戰秦魏也重亦盡在趙 

秦令樗里疾以車百乘入周 

秦令樗里疾以車百乘入周周君迎之以卒甚敬楚王怒讓周以其重秦客游騰謂楚王曰昔智伯欲伐厹由遺之大鍾載以廣車因隨入以兵厹由卒亡無備故也桓公伐蔡也號言伐楚其實襲蔡今秦者虎狼
之國也兼有吞周之意使樗里疾以車百乘入周周君懼焉以蔡厹由戒之故使長兵在前強弩在後名曰衛疾而實囚之也周君豈能無愛國哉恐一日之亡國而憂大王楚王乃悅 

雍氏之役 

雍氏之役韓徵甲與粟於周周君患之告蘇代蘇代曰何患焉代能為君令韓不徵甲與粟於周又能為君得高都周君大悅曰子苟能寡人請以國聽蘇代遂往見韓相國公中曰公不聞楚計乎昭應謂楚王
曰韓氏罷於兵倉廩空無以守城吾收之以飢不過一月必拔之今圍雍氏五月不能拔是楚病也楚王始不信昭應之計矣今公乃徵甲及粟於周此告楚病也昭應聞此必勸楚王益兵守雍氏雍氏必拔公中
曰善然吾使者已行矣代曰公何不以高都與周公中怒曰吾無徵甲與粟於周亦已多矣何為與高都代曰與之高都則周必折而入於韓秦聞之必大怒而焚周之節不通其使是公以弊高都得完周也何不
與也公中曰善不徵甲與粟於周而與高都楚卒不拔雍氏而去 

周君之秦 

周君之秦謂周最曰不如譽秦王之孝也因以應為太后養地秦王太后必喜是公有秦也交善周君必以為公功交惡勸周君入秦者必有罪矣 

蘇厲謂周君 

蘇厲謂周君曰敗韓魏殺武攻趙取藺離石祁者皆白起是攻用兵又有天命也今攻梁梁必破破則周危君不若止之謂白起曰楚有養由基者善射去柳葉者百步而射之百發百中左右皆曰善有一人過曰
善射可教射也矣養由基曰人皆善子乃曰可教射子何不代我射之也客曰我不能教子支左屈右夫射柳葉者百發百中而不已善息少焉氣力倦弓撥矢鉤一發不中前功盡矣今公破韓魏殺武而北攻趙
取藺離石祁者公也公之功甚多今公又以秦兵出塞過兩周踐韓而以攻梁一攻而不得前功盡滅公不若稱病不出也 

楚兵在山南 

楚兵在山南吾得將為楚王屬怒於周或謂周君曰不如令太子將軍正迎吾得於境而君自郊迎令天下皆知君之重吾得也因泄之楚曰周君所以事吾得者器必名曰謀楚王必求之而吾得無效也王必罪
之 

楚請道於二周之間 

楚請道於二周之間以臨韓魏周君患之蘇秦謂周君曰除道屬之於河韓魏必惡之齊秦恐楚之取九鼎也必救韓魏而攻楚楚不能守方城之外安能道二周之間若四國弗惡君雖不欲與也楚必將自取之
矣 

司寇布為周最謂周君 

司寇布為周最謂周君曰君使人告齊王以周最不肯為太子也臣為君不取也函冶氏為齊太公買良劍公不知善歸其劍而責之金越人請買之千金折而不賣將死而屬其子曰必無獨知今君之使最為太
子獨知之契也天下未有信之者也臣恐齊王之為君實立果而讓之於最以嫁之齊也君為多巧最為多詐君何不買信貨哉奉養無有愛於最也使天下見之 

秦召周君 

秦召周君周君難往或為周君謂魏王曰秦召周君將以使攻魏之南陽王何不出於河南周君聞之將以為辭於秦而不往周君不入秦秦必不敢越河而攻南陽 

犀武敗於伊闕 

犀武敗於伊闕周君之魏求救魏王以上黨之急辭之周君反見梁囿而樂之也綦母恢謂周君曰溫囿不下此而又近臣能為君取之反見魏王王曰周君怨寡人乎對曰不怨且誰怨王臣為王有患也周君謀
主也而設以國為王扞秦而王無之扞也臣見其必以國事秦也秦悉塞外之兵與周之眾以攻南陽而兩上黨絕矣魏王曰然則柰何綦母恢曰周君形不小利事秦而好小利今王許戍三萬人與溫囿周君得
以為辭於父兄百姓而利溫囿以為樂必不合於秦臣嘗聞溫囿之利歲八十金周君得溫囿其以事王者歲百二十金是上黨每患而贏四十金魏王因使孟卯致溫囿於周君而許之戍也 

韓魏易地 

韓魏易地西周弗利樊餘謂楚王曰周必亡矣韓魏之易地韓得二縣魏亡二縣所以為之者盡包二周多於二縣九鼎存焉且魏有南陽鄭地三川而包二周則楚方城之外危韓兼兩上黨以臨趙即趙羊腸以
上危故易成之曰楚趙皆輕楚王恐因趙以止易也 

秦欲攻周 

秦欲攻周周最謂秦王曰為王之國計者不攻周攻周實不足以利國而聲畏天下天下以聲畏秦必東合於齊兵弊於周而合天下於齊則秦孤而不王矣是天下欲罷秦故勸王攻周秦與天下俱罷則令不橫
行於周矣 

宮他謂周君 

宮他謂周君曰宛恃秦而輕晉秦飢而宛亡鄭恃魏而輕韓魏攻蔡而鄭亡邾莒亡於齊陳蔡亡於楚此皆恃援國而輕近敵也今君恃韓魏而輕秦國恐傷矣君不如使周最陰合於趙以備秦則不毀 

謂齊王 

謂齊王曰王何不以地齎周最以為太子也齊王令司馬悍以賂進周最於周左尚謂司馬悍曰周不聽是公之知困而交絕於周也公不如謂周君曰何欲置令人微告悍悍請令王進之以地左尚以此得事 

三國攻秦反 

三國攻秦反西周恐魏之藉道也為西周謂魏王曰楚宋不利秦之德三國也彼且攻王之聚以利秦魏王懼令軍設舍速東 

犀武敗 

犀武敗周使周足之秦或謂周足曰何不謂周君曰臣之秦秦周之交必惡主君之臣又秦重而欲相者且惡臣於秦而臣為不能使矣臣願免而行君因相之彼得相不惡周於秦矣君重秦故使相往行而免
且輕秦也公必不免公言是而行交善於秦且公之成事也交惡於秦不善於公且誅矣 
